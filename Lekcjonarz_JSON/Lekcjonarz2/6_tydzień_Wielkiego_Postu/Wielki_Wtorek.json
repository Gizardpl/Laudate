{
  "url": "https://liturgia.wiara.pl/doc/413076.Wielki-Wtorek",
  "tytul_dnia": "Wielki Wtorek",
  "czytania": [
    {
      "typ": "PIERWSZE CZYTANIE",
      "sigla": "Iz 49, 1-6",
      "opis": "Zbawienie dotrze aż do krańców ziemi",
      "tekst": "Posłuchajcie mnie, wyspy! Ludy najdalsze, uważajcie! Powołał mnie Pan już z łona mej matki, od jej wnętrzności wspomniał moje imię. Ostrym mieczem uczynił me usta, w cieniu swej ręki mnie ukrył. Uczynił ze mnie strzałę zaostrzoną, utaił mnie w swoim kołczanie. I rzekł mi: «Ty jesteś Sługą moim, Izraelu, w tobie się rozsławię». Ja zaś mówiłem: «Próżno się trudziłem, na darmo i na nic zużyłem me siły. Lecz moje prawo jest u Pana i moja nagroda u Boga mego». Wsławiłem się w oczach Pana, Bóg mój stał się moją siłą. A teraz przemówił Pan, który mnie ukształtował od urodzenia na swego Sługę, bym nawrócił do Niego Jakuba i zgromadził Mu Izraela. A mówił: «To zbyt mało, iż jesteś Mi Sługą dla podźwignięcia pokoleń Jakuba i sprowadzenia ocalałych z Izraela! Ustanowię cię światłością dla pogan, aby moje zbawienie dotarło aż do krańców ziemi». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 71 (70), 1-2. 3-4a. 5-6b. 15 i 17 (R.: por. 15a)",
      "opis": "",
      "tekst": "Refren: Będę wysławiał Twoją sprawiedliwość.\nW Tobie, Panie, ucieczka moja, *\n\nniech wstydu nie zaznam na wieki.\n\nWyzwól mnie i ratuj w Twej sprawiedliwości, *\n\nnakłoń ku mnie swe ucho i ześlij ocalenie.\nRefren.\nBądź dla mnie skałą schronienia *\n\ni zamkiem warownym, aby mnie ocalić,\n\nbo Ty jesteś moją opoką i twierdzą. *\n\nBoże mój, wyrwij mnie z rąk niegodziwca.\nRefren.\nBo Ty, mój Boże, jesteś moją nadzieją, *\n\nPanie, Tobie ufam od młodości.\n\nTy byłeś moją podporą od dnia narodzin, *\n\nod łona matki moim opiekunem.\nRefren.\nMoje usta będą głosiły Twoją sprawiedliwość †\n\ni przez cały dzień Twoją pomoc, *\n\nbo nawet nie znam jej miary.\n\nBoże, Ty mnie uczyłeś od mojej młodości *\n\ni do tej chwili głoszę Twoje cuda.\nRefren."
    },
    {
      "typ": "AKLAMACJA",
      "sigla": "",
      "opis": "Aklamacja: Chwała Tobie, Królu wieków.",
      "tekst": "Witaj, nasz Królu, posłuszny woli Ojca,\n\njak cichego baranka na zabicie zaprowadzono Ciebie na ukrzyżowanie."
    },
    {
      "typ": "EWANGELIA",
      "sigla": "J 13, 21-33. 36-38",
      "opis": "Zapowiedź zdrady Judasza i zaparcia się Piotra",
      "tekst": "W czasie wieczerzy z uczniami Jezus wzruszył się do głębi i tak oświadczył: «Zaprawdę, zaprawdę, powiadam wam: Jeden z was Mnie wyda». Spoglądali uczniowie jeden na drugiego, niepewni, o kim mówi. Jeden z Jego uczniów – ten, którego Jezus miłował – spoczywał na Jego piersi. Jemu to dał znak Szymon Piotr i rzekł do niego: «Kto to jest? O kim mówi?» Ten, oparłszy się zaraz na piersi Jezusa, rzekł do Niego: «Panie, któż to jest?» Jezus odparł: «To ten, dla którego umoczę kawałek chleba i podam mu». Umoczywszy więc kawałek chleba, wziął i podał Judaszowi, synowi Szymona Iskarioty. A po spożyciu kawałka chleba wstąpił w niego Szatan. Jezus zaś rzekł do niego: «Co masz uczynić, czyń prędzej! » Nikt jednak z biesiadników nie rozumiał, dlaczego mu to powiedział. Ponieważ Judasz miał pieczę nad trzosem, niektórzy sądzili, że Jezus powiedział do niego: «Zakup, czego nam potrzeba na święto», albo żeby dał coś ubogim. On więc po spożyciu kawałka chleba zaraz wyszedł. A była noc. Po jego wyjściu rzekł Jezus: «Syn Człowieczy został teraz otoczony chwałą, a w Nim Bóg został chwałą otoczony. Jeżeli Bóg został w Nim otoczony chwałą, to i Bóg Go otoczy chwałą w sobie samym, i to zaraz Go chwałą otoczy. Dzieci, jeszcze krótko jestem z wami. Będziecie Mnie szukać, ale – jak to Żydom powiedziałem, tak i teraz wam mówię – dokąd Ja idę, wy pójść nie możecie». Rzekł do Niego Szymon Piotr: «Panie, dokąd idziesz?»\n\nOdpowiedział Mu Jezus: «Dokąd Ja idę, ty teraz za Mną pójść nie możesz, ale później pójdziesz». Powiedział Mu Piotr: «Panie, dlaczego teraz nie mogę pójść za Tobą? Życie moje oddam za Ciebie».\n\nOdpowiedział Jezus: «Życie swoje oddasz za Mnie? Zaprawdę, zaprawdę, powiadam ci: Kogut nie zapieje, aż ty trzy razy się Mnie wyprzesz». Oto słowo Pańskie."
    }
  ]
}