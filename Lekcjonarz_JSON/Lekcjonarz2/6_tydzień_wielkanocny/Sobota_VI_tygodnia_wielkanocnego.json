{
  "url": "https://liturgia.wiara.pl/doc/413365.Sobota-VI-tygodnia-wielkanocnego",
  "tytul_dnia": "Sobota VI tygodnia wielkanocnego",
  "czytania": [
    {
      "typ": "PIERWSZE CZYTANIE",
      "sigla": "Dz 18, 23-28",
      "opis": "Działalność Apollosa",
      "tekst": "Paweł zabawił w Antiochii pewien czas i wyruszył, aby obejść kolejno krainę galacką i Frygię, umacniając wszystkich uczniów. Pewien Żyd, imieniem Apollos, rodem z Aleksandrii, człowiek uczony i znający świetnie Pisma, przybył do Efezu. Znał on już drogę Pańską, przemawiał z wielkim zapałem i nauczał dokładnie tego, co dotyczyło Jezusa, znając tylko chrzest Janowy. Zaczął on odważnie przemawiać w synagodze. Gdy go Pryscylla i Akwila usłyszeli, zabrali go z sobą i wyłożyli mu dokładnie drogę Bożą. A kiedy chciał wyruszyć do Achai, bracia napisali list do uczniów z poleceniem, aby go przyjęli. Gdy przybył, pomagał bardzo za łaską Bożą tym, co uwierzyli. Dzielnie uchylał twierdzenia Żydów, wykazując publicznie na podstawie Pism, że Jezus jest Mesjaszem. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 47 (46), 2-3. 8-9. 10 (R.: por. 8a)",
      "opis": "",
      "tekst": "Refren: Pan Bóg jest królem całej naszej ziemi.\n\nalbo: Alleluja.\nWszystkie narody, klaskajcie w dłonie, *\n\nradosnym głosem wykrzykujcie Bogu,\n\nbo Pan Najwyższy i straszliwy, *\n\njest wielkim Królem nad całą ziemią.\nRefren.\nGdyż Bóg jest Królem całej ziemi, *\n\nhymn zaśpiewajcie!\n\nBóg króluje nad narodami, *\n\nBóg zasiada na swym świętym tronie.\nRefren.\nPołączyli się władcy narodów *\n\nz ludem Boga Abrahama.\n\nBo możni świata należą do Boga, *\n\nOn zaś jest najwyższy.\nRefren."
    },
    {
      "typ": "AKLAMACJA",
      "sigla": "Por. J 16, 28",
      "opis": "Aklamacja: Alleluja, alleluja, alleluja.",
      "tekst": "Wyszedłem od Ojca i na świat przyszedłem,\n\nznowu opuszczam świat i idę do Ojca."
    },
    {
      "typ": "EWANGELIA",
      "sigla": "J 16, 23b-28",
      "opis": "Opuszczam świat i idę do Ojca",
      "tekst": "Jezus powiedział do swoich uczniów:\n\n«Zaprawdę, zaprawdę, powiadam wam: O cokolwiek prosilibyście Ojca, da wam w imię moje. Do tej pory o nic nie prosiliście w imię moje: proście, a otrzymacie, aby radość wasza była pełna. Mówiłem wam o tych sprawach w przypowieściach. Nadchodzi godzina, kiedy już nie będę wam mówił w przypowieściach, ale całkiem otwarcie oznajmię wam o Ojcu. W owym dniu będziecie prosić w imię moje, i nie mówię wam, że Ja będę musiał prosić Ojca za wami. Albowiem Ojciec sam was miłuje, bo wy Mnie umiłowaliście i uwierzyliście, że wyszedłem od Boga. Wyszedłem od Ojca i przyszedłem na świat; znowu opuszczam świat i idę do Ojca». Oto słowo Pańskie."
    }
  ]
}