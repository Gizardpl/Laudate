{
  "url": "https://liturgia.wiara.pl/doc/412903.Piatek-III-tygodnia-Wielkiego-Postu",
  "tytul_dnia": "Piątek III tygodnia Wielkiego Postu",
  "czytania": [
    {
      "typ": "PIERWSZE CZYTANIE",
      "sigla": "Oz 14, 2-10",
      "opis": "Wróć do Pana, Boga twojego",
      "tekst": "Tak mówi Pan:\n\n«Wróć, Izraelu, do Pana, Boga twojego, upadłeś bowiem przez własną swą winę. Zabierzcie z sobą słowa i nawróćcie się do Pana! Mówcie do Niego: „Usuń cały grzech, a przyjmij to, co dobre, zamiast cielców dajemy Ci nasze wargi. Asyria nie może nas zbawić; nie chcemy już wsiadać na konie ani też mówić: nasz boże do dzieła rąk naszych. U Ciebie bowiem znajdzie litość sierota”. Uleczę ich niewierność, szczodrze obdarzę ich miłością, bo gniew mój odwrócił się od nich. Stanę się jakby rosą dla Izraela, tak że rozkwitnie jak lilia i jak topola zapuści korzenie. Rozwiną się jego latorośle, będzie wspaniały jak drzewo oliwne, woń jego będzie jak woń Libanu. I wrócą znowu, by usiąść w mym cieniu, i zboża uprawiać będą, winnice sadzić, których sława będzie tak wielka, jak wina libańskiego. Co ma jeszcze Efraim wspólnego z bożkami? Ja go wysłuchuję i Ja na niego spoglądam, Ja jestem jak cyprys zielony i Mnie zawdzięcza swój owoc. Któż jest tak mądry, aby to pojął, i tak rozumny, aby to rozważył? Bo drogi Pańskie są proste; kroczą nimi sprawiedliwi, lecz potykają się na nich grzesznicy». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 81 (80), 6c-8a. 8b-9. 10-11b. 14 i 17 (R.: por. 11a i 9a)",
      "opis": "",
      "tekst": "Refren: Ja jestem Bogiem, słuchaj mego głosu.\nSłyszę słowa nieznane: *\n\n«Uwolniłem od brzemienia jego barki,\n\njego ręce porzuciły kosze. *\n\nWołałeś w ucisku, a Ja cię ocaliłem.\nRefren.\nOdpowiedziałem ci z grzmiącej chmury, *\n\ndoświadczyłem cię przy wodach Meriba.\n\nSłuchaj, mój ludu, chcę cię napomnieć, *\n\nobyś Mnie posłuchał, Izraelu!\nRefren.\nNie będziesz miał obcego boga, *\n\ncudzemu bogu nie będziesz się kłaniał.\n\nJa jestem Panem, Bogiem twoim, *\n\nktóry cię wywiódł z ziemi egipskiej.\nRefren.\nGdyby mój lud Mnie posłuchał, *\n\na Izrael kroczył moimi drogami,\n\njego bym karmił wyborną pszenicą *\n\ni sycił miodem z opoki».\nRefren."
    },
    {
      "typ": "AKLAMACJA",
      "sigla": "Por. Mt 4, 17",
      "opis": "Aklamacja: Chwała Tobie, Słowo Boże.",
      "tekst": "Pan mówi: Nawracajcie się,\n\nbliskie jest królestwo niebieskie."
    },
    {
      "typ": "EWANGELIA",
      "sigla": "Mk 12, 28b-34",
      "opis": "Pierwsze ze wszystkich przykazań",
      "tekst": "Jeden z uczonych w Piśmie podszedł do Jezusa i zapytał Go: «Które jest pierwsze ze wszystkich przykazań?» Jezus odpowiedział: «Pierwsze jest: „Słuchaj, Izraelu, Pan Bóg nasz jest jedynym Panem. Będziesz miłował Pana, Boga swego, całym swoim sercem, całą swoją duszą, całym swoim umysłem i całą swoją mocą”. Drugie jest to: „Będziesz miłował swego bliźniego jak siebie samego”. Nie ma innego przykazania większego od tych». Rzekł Mu uczony w Piśmie: «Bardzo dobrze, Nauczycielu, słusznie powiedziałeś, bo Jeden jest i nie ma innego prócz Niego. Miłować Go całym sercem, całym umysłem i całą mocą i miłować bliźniego jak siebie samego znaczy daleko więcej niż wszystkie całopalenia i ofiary». Jezus, widząc, że rozumnie odpowiedział, rzekł do niego: «Niedaleko jesteś od królestwa Bożego». I nikt już nie odważył się Go więcej pytać. Oto słowo Pańskie."
    }
  ]
}