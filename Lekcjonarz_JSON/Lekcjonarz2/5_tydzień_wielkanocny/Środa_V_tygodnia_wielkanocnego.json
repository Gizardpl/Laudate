{
  "url": "https://liturgia.wiara.pl/doc/413326.Sroda-V-tygodnia-wielkanocnego",
  "tytul_dnia": "Środa V tygodnia wielkanocnego",
  "czytania": [
    {
      "typ": "PIERWSZE CZYTANIE",
      "sigla": "Dz 15, 1-6",
      "opis": "Spór o przepisy Starego Testamentu",
      "tekst": "W Antiochii niektórzy przybysze z Judei nauczali braci: «Jeżeli się nie poddacie obrzezaniu według zwyczaju Mojżeszowego, nie możecie być zbawieni». Kiedy doszło do niemałych sporów i roztrząsań między nimi a Pawłem i Barnabą, postanowiono, że Paweł i Barnaba, i jeszcze kilku spośród nich udadzą się w sprawie tego sporu do Jeruzalem, do apostołów i starszych. Wysłani przez Kościół, szli przez Fenicję i Samarię, sprawiając wielką radość braciom opowiadaniem o nawróceniu pogan. Kiedy przybyli do Jeruzalem, zostali przyjęci przez Kościół, apostołów i starszych. Opowiedzieli też, jak wielkich rzeczy Bóg przez nich dokonał. Lecz niektórzy nawróceni ze stronnictwa faryzeuszów oświadczyli: «Trzeba ich obrzezać i zobowiązać do przestrzegania Prawa Mojżeszowego». Zebrali się więc apostołowie i starsi, aby rozpatrzyć tę sprawę. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 122 (121), 1b-2. 4-5 (R.: por. 1bc)",
      "opis": "",
      "tekst": "Refren: Idźmy z radością na spotkanie Pana.\n\nalbo: Alleluja.\nUcieszyłem się, gdy mi powiedziano: *\n\n«Pójdziemy do domu Pana».\n\nJuż stoją nasze stopy *\n\nw twoich bramach, Jeruzalem.\nRefren.\nDo niego wstępują pokolenia Pańskie, *\n\naby zgodnie z prawem Izraela wielbić imię Pana.\n\nTam ustawiono trony sędziowskie, *\n\ntrony domu Dawida.\nRefren."
    },
    {
      "typ": "AKLAMACJA",
      "sigla": "J 15, 4a. 5b",
      "opis": "Aklamacja: Alleluja, alleluja, alleluja.",
      "tekst": "Trwajcie we Mnie, a Ja w was trwać będę.\n\nKto trwa we Mnie, przynosi owoc obfity."
    },
    {
      "typ": "EWANGELIA",
      "sigla": "J 15, 1-8",
      "opis": "Kto trwa we Mnie, przynosi owoc obfity",
      "tekst": "Jezus powiedział do swoich uczniów:\n\n«Ja jestem prawdziwym krzewem winnym, a Ojciec mój jest tym, który go uprawia. Każdą latorośl, która nie przynosi we Mnie owocu, odcina, a każdą, która przynosi owoc, oczyszcza, aby przynosiła owoc obfitszy. Wy już jesteście czyści dzięki słowu, które wypowiedziałem do was. Trwajcie we Mnie, a Ja w was będę trwać. Podobnie jak latorośl nie może przynosić owocu sama z siebie – jeżeli nie trwa w winnym krzewie – tak samo i wy, jeżeli we Mnie trwać nie będziecie. Ja jestem krzewem winnym, wy – latoroślami. Kto trwa we Mnie, a Ja w nim, ten przynosi owoc obfity, ponieważ beze Mnie nic nie możecie uczynić. Ten, kto nie trwa we Mnie, zostanie wyrzucony jak winna latorośl i uschnie. Potem ją zbierają i wrzucają w ogień, i płonie. Jeżeli we Mnie trwać będziecie, a słowa moje w was, to proście, o cokolwiek chcecie, a to wam się spełni. Ojciec mój przez to dozna chwały, że owoc obfity przyniesiecie i staniecie się moimi uczniami». Oto słowo Pańskie."
    }
  ]
}