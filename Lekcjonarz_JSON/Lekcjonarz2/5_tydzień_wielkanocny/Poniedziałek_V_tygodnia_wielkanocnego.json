{
  "url": "https://liturgia.wiara.pl/doc/413323.Poniedzialek-V-tygodnia-wielkanocnego",
  "tytul_dnia": "Poniedziałek V tygodnia wielkanocnego",
  "czytania": [
    {
      "typ": "PIERWSZE CZYTANIE",
      "sigla": "Dz 14, 5-18",
      "opis": "Działalność Pawła i Barnaby w Likaonii",
      "tekst": "Gdy Paweł i Barnaba dowiedzieli się w Ikonium, że poganie i Żydzi wraz ze swymi władzami zamierzają ich znieważyć i ukamienować, uciekli do miast Likaonii: do Listry i Derbe oraz w ich okolice i tam głosili Ewangelię. W Listrze mieszkał pewien człowiek o bezwładnych nogach, kaleka od urodzenia, który nigdy nie chodził. Słuchał on przemówienia Pawła; ten spojrzał na niego uważnie i widząc, że ma wiarę potrzebną do uzdrowienia, zawołał głośno: «Stań prosto na nogach!» A on zerwał się i zaczął chodzić. Na widok tego, co uczynił Paweł, tłumy zaczęły wołać po likaońsku: «Bogowie przybrali postać ludzi i zstąpili do nas!» Barnabę nazywali Zeusem, a Pawła Hermesem, gdyż głównie on przemawiał. A kapłan Zeusa, którego świątynia była przed miastem, przywiódł przed bramę woły oraz przyniósł wieńce i chciał razem z tłumem złożyć ofiarę. Na wieść o tym Apostołowie Barnaba i Paweł rozdarli szaty i rzucili się w tłum, krzycząc: «Ludzie, co wy robicie! My także jesteśmy ludźmi, podobnie jak wy podlegamy cierpieniom. Nauczamy was, abyście odwrócili się od tych marności do Boga żywego, który stworzył niebo i ziemię, i morze, i wszystko, co w nich się znajduje. Pozwolił On w dawnych czasach, aby każdy naród chodził własnymi drogami, ale nie przestawał dawać o sobie świadectwa, czyniąc dobrze. Zsyłał wam deszcz z nieba i urodzajne lata, karmił was i radością napełniał wasze serca». Tymi słowami ledwie powstrzymali tłumy od złożenia im ofiary. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 115 (113B), 1-2. 3-4. 15-16 (R.: por. 1)",
      "opis": "",
      "tekst": "Refren: Nie nam daj chwałę, lecz Twemu imieniu.\n\nalbo: Alleluja.\nNie nam, Panie, nie nam, lecz Twemu imieniu daj chwałę *\n\nza łaskę i wierność Twoją.\n\nDlaczego mają pytać poganie: *\n\n«Gdzie się ich Bóg znajduje?»\nRefren.\nNasz Bóg jest w niebie, *\n\nczyni wszystko, co zechce.\n\nIch bożki są ze srebra i złota, *\n\ndzieła rąk ludzkich.\nRefren.\nBłogosławieni jesteście przez Pana, *\n\nktóry stworzył niebo i ziemię.\n\nNiebo jest niebem Pana, *\n\nziemię zaś dał synom ludzkim.\nRefren."
    },
    {
      "typ": "AKLAMACJA",
      "sigla": "Por. J 14, 26",
      "opis": "Aklamacja: Alleluja, alleluja, alleluja.",
      "tekst": "Duch Święty was wszystkiego nauczy;\n\nprzypomni wam wszystko, co wam powiedziałem."
    },
    {
      "typ": "EWANGELIA",
      "sigla": "J 14, 21-26",
      "opis": "Duch Święty nauczy was wszystkiego",
      "tekst": "Jezus powiedział do swoich uczniów:\n\n«Kto ma przykazania moje i je zachowuje, ten Mnie miłuje. Kto zaś Mnie miłuje, ten będzie umiłowany przez Ojca mego, a również Ja będę go miłował i objawię mu siebie». Rzekł do Niego Juda, ale nie Iskariota: «Panie, cóż się stało, że nam się masz objawić, a nie światu?» W odpowiedzi rzekł do niego Jezus: «Jeśli Mnie kto miłuje, będzie zachowywał moją naukę, a Ojciec mój umiłuje go i przyjdziemy do niego, i mieszkanie u niego uczynimy. Kto nie miłuje Mnie, ten nie zachowuje słów moich. A nauka, którą słyszycie, nie jest moja, ale Tego, który Mnie posłał, Ojca. To wam powiedziałem, przebywając wśród was. A Paraklet, Duch Święty, którego Ojciec pośle w moim imieniu, On was wszystkiego nauczy i przypomni wam wszystko, co Ja wam powiedziałem». Oto słowo Pańskie."
    }
  ]
}