{
  "url": "https://liturgia.wiara.pl/doc/413302.Wtorek-IV-tygodnia-wielkanocnego",
  "tytul_dnia": "Wtorek IV tygodnia wielkanocnego",
  "czytania": [
    {
      "typ": "PIERWSZE CZYTANIE",
      "sigla": "Dz 11, 19-26",
      "opis": "Pierwsi „chrześcijanie” w Antiochii",
      "tekst": "Ci, których rozproszyło prześladowanie, jakie wybuchło z powodu Szczepana, dotarli aż do Fenicji, na Cypr i do Antiochii, głosząc słowo samym tylko Żydom. Niektórzy z nich pochodzili z Cypru i z Cyreny. Oni to po przybyciu do Antiochii przemawiali też do Greków i głosili Dobrą Nowinę o Panu Jezusie. A ręka Pańska była z nimi, bo wielka liczba uwierzyła i nawróciła się do Pana. Wieść o tym doszła do uszu Kościoła w Jeruzalem. Wysłano do Antiochii Barnabę. Gdy on przybył i zobaczył działanie łaski Bożej, ucieszył się i zachęcał wszystkich, aby całym sercem wytrwali przy Panu; był bowiem człowiekiem dobrym i pełnym Ducha Świętego i wiary. Pozyskano wtedy wielką liczbę wiernych dla Pana. Barnaba udał się też do Tarsu, aby odszukać Szawła. A kiedy go znalazł, przyprowadził do Antiochii i przez cały rok pracowali razem w Kościele, nauczając wielką rzeszę ludzi. W Antiochii też po raz pierwszy nazwano uczniów chrześcijanami. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 87 (86), 1b-3. 4-5. 6-7 (R.: por. Ps 117 [116], 1b)",
      "opis": "",
      "tekst": "Refren: Wszystkie narody, wysławiajcie Pana.\n\nalbo: Alleluja.\nGród Jego wznosi się na świętych górach, †\n\numiłował Pan bramy Syjonu *\n\nbardziej niż wszystkie namioty Jakuba.\n\nWspaniałe rzeczy głoszą o tobie, *\n\nmiasto Boże.\nRefren.\nWymienię Egipt i Babilon wśród tych, którzy mnie znają. †\n\nOto Filistea, Tyr i Etiopia, *\n\nnawet taki kraj tam się narodził.\n\nO Syjonie powiedzą: «Każdy człowiek urodził się na nim, *\n\na Najwyższy sam go umacnia».\nRefren.\nPan zapisuje w księdze ludów: *\n\n«Oni się tam narodzili».\n\nI tańcząc, śpiewać będą: *\n\n«Wszystkie moje źródła są w tobie».\nRefren."
    },
    {
      "typ": "AKLAMACJA",
      "sigla": "Por. J 10, 27",
      "opis": "Aklamacja: Alleluja, alleluja, alleluja.",
      "tekst": "Moje owce słuchają mego głosu,\n\nJa znam je, a one idą za Mną."
    },
    {
      "typ": "EWANGELIA",
      "sigla": "J 10, 22-30",
      "opis": "Moje owce słuchają mego głosu",
      "tekst": "Obchodzono w Jerozolimie uroczystość Poświęcenia Świątyni. Było to w zimie. Jezus przechadzał się w świątyni, w portyku Salomona. Otoczyli Go Żydzi i mówili do Niego: «Dokąd będziesz nas trzymał w niepewności? Jeśli Ty jesteś Mesjaszem, powiedz nam otwarcie!» Rzekł do nich Jezus: «Powiedziałem wam, a nie wierzycie. Czyny, których dokonuję w imię mojego Ojca, świadczą o Mnie. Ale wy nie wierzycie, bo nie jesteście z moich owiec. Moje owce słuchają mego głosu, a Ja znam je. Idą one za Mną, a Ja daję im życie wieczne. Nie zginą na wieki i nikt nie wyrwie ich z mojej ręki. Ojciec mój, który Mi je dał, jest większy od wszystkich. I nikt nie może ich wyrwać z ręki mego Ojca. Ja i Ojciec jedno jesteśmy». Oto słowo Pańskie."
    }
  ]
}