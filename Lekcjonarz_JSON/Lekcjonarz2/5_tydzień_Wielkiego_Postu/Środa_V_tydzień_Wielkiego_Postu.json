{
  "url": "https://liturgia.wiara.pl/doc/412423.Sroda-V-tydzien-Wielkiego-Postu",
  "tytul_dnia": "Środa, V tydzień Wielkiego Postu",
  "czytania": [
    {
      "typ": "PIERWSZE CZYTANIE",
      "sigla": "Dn 3, 14-20. 91-92. 95",
      "opis": "Ocalenie trzech młodzieńców",
      "tekst": "Król Nabuchodonozor powiedział: «Czy jest prawdą, Szadraku, Meszaku i Abed-Nego, że nie czcicie mojego boga ani nie oddajecie pokłonu złotemu posągowi, który wzniosłem? Czy teraz jesteście gotowi – w chwili gdy usłyszycie dźwięk rogu, fletu, lutni, harfy, psalterium, dud i wszelkiego rodzaju instrumentów muzycznych – upaść na twarz i oddać pokłon posągowi, który uczyniłem? Jeżeli nie oddacie pokłonu, zostaniecie natychmiast wrzuceni do rozpalonego pieca. Który zaś bóg mógłby was wyrwać z moich rąk?» Szadrak, Meszak i Abed-Nego odpowiedzieli, zwracając się do króla Nabuchodonozora: «Nie musimy tobie, królu, odpowiadać w tej sprawie. Jeżeli nasz Bóg, któremu służymy, zechce nas wybawić z rozpalonego pieca, może nas wyratować z twej ręki, królu! Jeśli zaś nie, wiedz, królu, że nie będziemy czcić twego boga ani oddawać pokłonu złotemu posągowi, który wzniosłeś». Na to wpadł Nabuchodonozor w gniew, a wyraz jego twarzy zmienił się w stosunku do Szadraka, Meszaka i Abed-Nega. Wydał rozkaz, by rozpalono piec siedem razy bardziej, niż było trzeba. Mężom zaś najsilniejszym spośród swego wojska polecił związać Szadraka, Meszaka i Abed-Nega i wrzucić ich do rozpalonego pieca. Król Nabuchodonozor popadł w zdumienie i nagle powstał. Zwrócił się do swych doradców, mówiąc: «Czyż nie wrzuciliśmy trzech związanych mężów do ognia?» Oni zaś odpowiedzieli królowi: «Oczywiście, królu». On zaś w odpowiedzi rzekł: «Lecz widzę czterech mężów rozwiązanych, przechadzających się pośród ognia, i nie dzieje się im nic złego; czwarty wyglądem przypomina anioła Bożego». Nabuchodonozor powiedział na to: «Niech będzie błogosławiony Bóg Szadraka, Meszaka i Abed-Nega, który posłał swego anioła, by uratować swoje sługi. W Nim pokładali ufność i przekroczyli nakaz królewski, oddając swe ciała, aby nie oddawać czci ani pokłonu innemu bogu poza Nim». Oto słowo Boże."
    },
    {
      "typ": "PSALM RESPONSORYJNY",
      "sigla": "Dn 3, 52. 53-54. 55-56 (R.: por. 52b)",
      "opis": "",
      "tekst": "Refren: Chwalebny jesteś, wiekuisty Boże.\nBłogosławiony jesteś, Panie, Boże naszych ojców, *\n\npełen chwały i wywyższony na wieki.\n\nBłogosławione jest imię Twoje †\n\npełne chwały i świętości, *\n\nuwielbione i wywyższone na wieki.\nRefren.\nBłogosławiony jesteś w przybytku Twojej świętej chwały, *\n\nuwielbiony i przesławny na wieki.\n\nBłogosławiony jesteś na tronie swojego królestwa, *\n\nuwielbiony i przesławny na wieki.\nRefren.\nBłogosławiony jesteś Ty, co spoglądasz w otchłanie, †\n\nktóry zasiadasz na Cherubach, *\n\npełen chwały i wywyższony na wieki.\n\nBłogosławiony jesteś na sklepieniu nieba, *\n\npełen chwały i wywyższony na wieki.\nRefren."
    },
    {
      "typ": "AKLAMACJA",
      "sigla": "Por. Łk 8, 15",
      "opis": "Aklamacja: Chwała Tobie, Słowo Boże.",
      "tekst": "Błogosławieni, którzy w sercu dobrym i szlachetnym zatrzymują słowo Boże\n\ni wydają owoc dzięki swojej wytrwałości."
    },
    {
      "typ": "EWANGELIA",
      "sigla": "J 8, 31-42",
      "opis": "Prawdziwe wyzwolenie przez Chrystusa",
      "tekst": "Jezus powiedział do Żydów, którzy Mu uwierzyli: «Jeżeli trwacie w nauce mojej, jesteście prawdziwie moimi uczniami i poznacie prawdę, a prawda was wyzwoli». Odpowiedzieli Mu: «Jesteśmy potomstwem Abrahama i nigdy nie byliśmy poddani w niczyją niewolę. Jakże Ty możesz mówić: „Wolni będziecie?”» Odpowiedział im Jezus: «Zaprawdę, zaprawdę, powiadam wam: Każdy, kto popełnia grzech, jest niewolnikiem grzechu. A niewolnik nie pozostaje w domu na zawsze, lecz Syn pozostaje na zawsze. Jeżeli więc Syn was wyzwoli, wówczas będziecie rzeczywiście wolni. Wiem, że jesteście potomstwem Abrahama, ale wy usiłujecie Mnie zabić, bo nie ma w was miejsca dla mojej nauki. Co Ja widziałem u mego Ojca, to głoszę; wy czynicie to, co usłyszeliście od waszego ojca». W odpowiedzi rzekli do niego: «Ojcem naszym jest Abraham». Rzekł do nich Jezus: «Gdybyście byli dziećmi Abrahama, to dokonywalibyście czynów Abrahama. Teraz usiłujecie Mnie zabić, człowieka, który wam powiedział prawdę usłyszaną u Boga. Tego Abraham nie czynił. Wy dokonujecie czynów ojca waszego». Rzekli do Niego: «My nie urodziliśmy się z nierządu, jednego mamy Ojca – Boga». Rzekł do nich Jezus: «Gdyby Bóg był waszym Ojcem, to i Mnie byście miłowali. Ja bowiem od Boga wyszedłem i przychodzę. Nie wyszedłem sam od siebie, lecz On Mnie posłał». Oto słowo Pańskie."
    }
  ]
}