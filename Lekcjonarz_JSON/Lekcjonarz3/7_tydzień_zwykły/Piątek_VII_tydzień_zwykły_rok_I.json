{
  "url": "https://liturgia.wiara.pl/doc/416143.Piatek-VII-tydzien-zwykly-rok-I",
  "tytul_dnia": "Piątek, VII tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Syr 6, 5-17",
      "opis": "Prawdziwa przyjaźń",
      "tekst": "Miła mowa przyciąga przyjaciół, a język uprzejmy miłe słowa. Żyjących z tobą w pokoju niech będzie wielu, ale doradców – jeden na tysiąc! Jeżeli chcesz mieć przyjaciela, zdobądź go po próbie, a niezbyt szybko mu zaufaj! Bywa bowiem przyjaciel, ale tylko na czas jemu dogodny, nie pozostanie nim w dzień twego ucisku. Bywa przyjaciel, który przechodzi do nieprzyjaźni i wyjawia wasz spór na twoją hańbę. Bywa przyjaciel, ale tylko jako towarzysz stołu, nie pozostanie nim w dniu twego ucisku. W powodzeniu twoim będzie jak drugi ty, z domownikami twymi będzie w zażyłości. Jeśli zaś zostaniesz poniżony, stanie przeciw tobie i skryje się przed twym obliczem. Oddal się od swoich nieprzyjaciół, a miej się na baczności przed swymi przyjaciółmi. Wierny przyjaciel potężną obroną, kto go znalazł, skarb znalazł. Za wiernego przyjaciela nie ma odpłaty ani równej wagi za wielką jego wartość. Wierny przyjaciel jest lekarstwem życia; znajdą go bogobojni. Bogobojny dobrze pokieruje swoją przyjaźnią, bo jaki jest on, taki i jego przyjaciel. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 119 (118), 12 i 16. 18 i 27. 34-35 (R.: por. 35a)",
      "opis": "",
      "tekst": "Refren: Prowadź mnie, Panie, ścieżką Twych przykazań.\nBłogosławiony jesteś, Panie, *\n\nnaucz mnie swoich ustaw.\n\nBędę się radował z Twoich ustaw *\n\ni słów Twoich nie zapomnę.\nRefren.\nOtwórz moje oczy, *\n\nabym podziwiał Twoje Prawo.\n\nPozwól mi zrozumieć drogę Twych przykazań, *\n\nabym rozważał Twoje cuda.\nRefren.\nUcz mnie, bym przestrzegał Twego Prawa *\n\ni zachowywał je całym sercem.\n\nProwadź mnie ścieżką Twoich przykazań, *\n\nbo radość mi przynoszą.\nRefren."
    },
    {
      "typ": "AKLAMACJA",
      "sigla": "Por. J 17, 17ba",
      "opis": "Aklamacja: Alleluja, alleluja, alleluja.",
      "tekst": "Słowo Twoje, Panie, jest prawdą,\n\nuświęć nas w prawdzie."
    },
    {
      "typ": "EWANGELIA",
      "sigla": "Mk 10, 1-12",
      "opis": "Nierozerwalność małżeństwa",
      "tekst": "Jezus przyszedł w granice Judei i Zajordania. A tłumy znowu ściągały do Niego i znów je nauczał, jak miał w zwyczaju. I przystąpili do Niego faryzeusze, a chcąc Go wystawić na próbę, pytali Go, czy wolno mężowi oddalić żonę. Odpowiadając, zapytał ich: «Co wam przykazał Mojżesz?» Oni rzekli: «Mojżesz pozwolił napisać list rozwodowy i oddalić». Wówczas Jezus rzekł do nich: «Przez wzgląd na zatwardziałość serc waszych napisał wam to przykazanie. Lecz na początku stworzenia Bóg stworzył ich jako mężczyznę i kobietę: dlatego opuści człowiek ojca swego i matkę i złączy się ze swoją żoną, i będą oboje jednym ciałem. A tak już nie są dwojgiem, lecz jednym ciałem. Co więc Bóg złączył, tego niech człowiek nie rozdziela». W domu uczniowie raz jeszcze pytali Go o to. Powiedział im: «Kto oddala swoją żonę, a bierze inną, popełnia względem niej cudzołóstwo. I jeśli żona opuści swego męża, a wyjdzie za innego, popełnia cudzołóstwo». Oto słowo Pańskie."
    }
  ]
}