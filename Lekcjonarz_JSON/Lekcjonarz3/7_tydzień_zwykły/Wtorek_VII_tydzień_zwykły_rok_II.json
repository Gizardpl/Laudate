{
  "url": "https://liturgia.wiara.pl/doc/416140.Wtorek-VII-tydzien-zwykly-rok-II",
  "tytul_dnia": "Wtorek, VII tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "Jk 4, 1-10",
      "opis": "Warunki dobrej modlitwy",
      "tekst": "Najmilsi:\n\nSkąd się biorą wojny i skąd kłótnie między wami? Nie skądinąd, tylko z waszych żądz, które walczą w członkach waszych. Pożądacie, a nie macie, żywicie morderczą zazdrość, a nie możecie osiągnąć. Prowadzicie walki i kłótnie, a nic nie posiadacie, gdyż się nie modlicie. Modlicie się, a nie otrzymujecie, bo się źle modlicie, starając się jedynie o zaspokojenie swych żądz. Cudzołożnicy, czy nie wiecie, że przyjaźń ze światem jest nieprzyjaźnią z Bogiem? Jeżeli więc ktoś zamierzałby być przyjacielem świata, staje się nieprzyjacielem Boga. A może utrzymujecie, że na próżno Pismo mówi: «Zazdrośnie pożąda On ducha, którego w nas utwierdził»? Daje zaś tym większą łaskę. Dlatego mówi: «Bóg sprzeciwia się pysznym, pokornym zaś daje łaskę». Bądźcie więc poddani Bogu, przeciwstawiajcie się natomiast diabłu, a ucieknie od was. Przystąpcie bliżej do Boga, to i On przybliży się do was. Oczyśćcie ręce, grzesznicy, uświęćcie serca, ludzie chwiejni! Uznajcie waszą nędzę, smućcie się i płaczcie! Śmiech wasz niech się obróci w smutek, a radość w przygnębienie. Uniżcie się przed Panem, a wywyższy was. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 55 (54), 7-9. 10-11. 23 (R.: por. 23a)",
      "opis": "",
      "tekst": "Refren: Zaufaj Panu, a On cię podtrzyma.\nMówię: «Gdybym miał skrzydła jak gołąb, *\n\nuleciałbym i spoczął;\n\nuciekłbym daleko, zamieszkał na pustyni». †\n\nPrędko bym sobie wyszukał schronienie *\n\nod wichru i nawałnicy.\nRefren.\nRozprosz ich, Panie, rozdziel ich języki, *\n\nbo przemoc widzę w mieście i niezgodę.\n\nObchodzą je murami w ciągu dnia i nocy, *\n\na złość i ucisk są we wnętrzu jego.\nRefren.\nZrzuć swą troskę na Pana, *\n\na On cię podtrzyma,\n\nnigdy nie dopuści, *\n\naby się zachwiał sprawiedliwy.\nRefren."
    },
    {
      "typ": "AKLAMACJA",
      "sigla": "Ga 6, 14",
      "opis": "Aklamacja: Alleluja, alleluja, alleluja.",
      "tekst": "Nie daj Boże, bym się miał chlubić z czego innego, jak tylko z krzyża Pana naszego, Jezusa Chrystusa,\n\ndzięki któremu świat stał się ukrzyżowany dla mnie, a ja dla świata."
    },
    {
      "typ": "EWANGELIA",
      "sigla": "Mk 9, 30-37",
      "opis": "Druga zapowiedź męki i wezwanie do pokory",
      "tekst": "Jezus i Jego uczniowie przemierzali Galileę, On jednak nie chciał, żeby ktoś o tym wiedział. Pouczał bowiem swoich uczniów i mówił im: «Syn Człowieczy będzie wydany w ręce ludzi. Ci Go zabiją, lecz zabity, po trzech dniach zmartwychwstanie». Oni jednak nie rozumieli tych słów, a bali się Go pytać. Tak przyszli do Kafarnaum. Gdy był już w domu, zapytał ich: «O czym to rozprawialiście w drodze?» Lecz oni milczeli, w drodze bowiem posprzeczali się między sobą o to, kto z nich jest największy. On usiadł, przywołał Dwunastu i rzekł do nich: «Jeśli ktoś chce być pierwszym, niech będzie ostatnim ze wszystkich i sługą wszystkich». Potem wziął dziecko, postawił je przed nimi i objąwszy je ramionami, rzekł do nich: «Kto jedno z tych dzieci przyjmuje w imię moje, Mnie przyjmuje; a kto Mnie przyjmuje, nie przyjmuje Mnie, lecz Tego, który Mnie posłał». Oto słowo Pańskie."
    }
  ]
}