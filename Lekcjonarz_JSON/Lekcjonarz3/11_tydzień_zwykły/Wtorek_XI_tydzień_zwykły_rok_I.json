{
  "url": "https://liturgia.wiara.pl/doc/417223.Wtorek-XI-tydzien-zwykly-rok-I",
  "tytul_dnia": "Wtorek, XI tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "2 Kor 8, 1-9",
      "opis": "Chrystus dla was stał się ubogim",
      "tekst": "Donosimy wam, bracia, o łasce Bożej, jakiej dostąpiły Kościoły Macedonii, jak to w dotkliwej próbie ucisku uradowały się bardzo i jak skrajne ich ubóstwo zajaśniało bogactwem prostoty. Według możliwości, a nawet – zaświadczam to – ponad swe możliwości okazali oni gotowość, nalegając na nas bardzo i prosząc o łaskę współdziałania w posłudze na rzecz świętych. I nie tylko tak było, jak się spodziewaliśmy, lecz ofiarowali siebie samych naprzód Panu, a potem nam przez wolę Bożą. Poprosiliśmy więc Tytusa, aby, jak to już rozpoczął, tak też i dokonał tego dzieła miłosierdzia pośród was. A podobnie jak obfitujecie we wszystko, w wiarę, w mowę, w wiedzę, we wszelką gorliwość, w miłość naszą do was, tak też obyście i w tę łaskę obfitowali. Nie mówię tego, aby wam wydawać rozkazy, lecz aby wskazując na gorliwość innych, wypróbować waszą miłość. Znacie przecież łaskę Pana naszego, Jezusa Chrystusa, który będąc bogatym, dla was stał się ubogim, aby was ubóstwem swoim ubogacić. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 146 (145), 1b-2. 5-6b. 6c-7. 8-9a (R.: por. 2a)",
      "opis": "",
      "tekst": "Refren: Przez całe życie będę chwalił Pana.\n\nalbo: Alleluja.\nChwal, duszo moja, Pana. *\n\nBędę chwalił Pana do końca mego życia,\n\nbędę śpiewał mojemu Bogu, *\n\ndopóki istnieję.\nRefren.\nSzczęśliwy ten, kogo wspiera Bóg Jakuba, *\n\nkto pokłada nadzieję w Panu Bogu.\n\nOn stworzył niebo i ziemię, i morze *\n\nze wszystkim, co w nich istnieje.\nRefren.\nBóg wiary dochowuje na wieki, *\n\nuciśnionym wymierza sprawiedliwość,\n\nchlebem karmi głodnych, *\n\nwypuszcza na wolność uwięzionych.\nRefren.\nPan przywraca wzrok ociemniałym, *\n\nPan dźwiga poniżonych.\n\nPan kocha sprawiedliwych, *\n\nPan strzeże przybyszów.\nRefren."
    },
    {
      "typ": "AKLAMACJA",
      "sigla": "J 13, 34",
      "opis": "Aklamacja: Alleluja, alleluja, alleluja.",
      "tekst": "Daję wam przykazanie nowe, abyście się wzajemnie miłowali,\n\ntak jak Ja was umiłowałem."
    },
    {
      "typ": "EWANGELIA",
      "sigla": "Mt 5, 43-48",
      "opis": "Miłujcie waszych nieprzyjaciół",
      "tekst": "Jezus powiedział do swoich uczniów:\n\n«Słyszeliście, że powiedziano: „Będziesz miłował swego bliźniego”, a nieprzyjaciela swego będziesz nienawidził. A Ja wam powiadam: Miłujcie waszych nieprzyjaciół i módlcie się za tych, którzy was prześladują, abyście się stali synami Ojca waszego, który jest w niebie; ponieważ On sprawia, że słońce Jego wschodzi nad złymi i nad dobrymi, i On zsyła deszcz na sprawiedliwych i niesprawiedliwych. Jeśli bowiem miłujecie tych, którzy was miłują, cóż za nagrodę mieć będziecie? Czyż i celnicy tego nie czynią? I jeśli pozdrawiacie tylko swych braci, cóż szczególnego czynicie? Czyż i poganie tego nie czynią? Bądźcie więc wy doskonali, jak doskonały jest Ojciec wasz niebieski». Oto słowo Pańskie."
    }
  ]
}