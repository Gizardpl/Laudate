{
  "url": "https://liturgia.wiara.pl/doc/415524.Niedziela-rok-A",
  "tytul_dnia": "Niedziela rok A",
  "czytania": [
    {
      "typ": "PIERWSZE CZYTANIE",
      "sigla": "So 2, 3; 3, 12-13",
      "opis": "Szukajcie pokory",
      "tekst": "Szukajcie Pana, wszyscy pokorni ziemi, którzy wypełniacie Jego nakazy; szukajcie sprawiedliwości, szukajcie pokory, może się ukryjecie w dzień gniewu Pańskiego. Zostawię pośród ciebie lud pokorny i biedny, a szukać będą schronienia w imieniu Pana. Reszta Izraela nie będzie czynić nieprawości ani wypowiadać kłamstw. I nie znajdzie się w ich ustach zwodniczy język, gdy paść się będą i wylegiwać, a nie będzie nikogo, kto by ich przestraszył. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 146 (145), 6c-7. 8-9a. 9b-10 (R.: por. Mt 5, 3)",
      "opis": "",
      "tekst": "Refren: Ubodzy duchem mają wstęp do nieba.\n\nalbo: Alleluja.\nBóg wiary dochowuje na wieki, *\n\nuciśnionym wymierza sprawiedliwość,\n\nchlebem karmi głodnych, *\n\nwypuszcza na wolność uwięzionych.\nRefren.\nPan przywraca wzrok ociemniałym, *\n\nPan dźwiga poniżonych.\n\nPan kocha sprawiedliwych, *\n\nPan strzeże przybyszów.\nRefren.\nOchrania sierotę i wdowę, *\n\nlecz występnych kieruje na bezdroża.\n\nPan króluje na wieki, *\n\nBóg twój, Syjonie, przez pokolenia.\nRefren."
    },
    {
      "typ": "DRUGIE CZYTANIE",
      "sigla": "1 Kor 1, 26-31",
      "opis": "Bóg wybrał wzgardzonych",
      "tekst": "Przypatrzcie się, bracia, powołaniu waszemu! Według oceny ludzkiej niewielu tam mędrców, niewielu możnych, niewielu szlachetnie urodzonych. Bóg wybrał właśnie to, co głupie w oczach świata, aby zawstydzić mędrców, wybrał, co niemocne, aby mocnych poniżyć; i to, co nieszlachetnie urodzone według świata oraz wzgardzone, i to, co w ogóle nie jest, wyróżnił Bóg, by to, co jest, unicestwić, tak by się żadne stworzenie nie chełpiło wobec Boga. Przez Niego bowiem jesteście w Chrystusie Jezusie, który stał się dla nas mądrością od Boga i sprawiedliwością, i uświęceniem, i odkupieniem, aby jak to jest napisane, «w Panu się chlubił ten, kto się chlubi». Oto słowo Boże."
    },
    {
      "typ": "AKLAMACJA",
      "sigla": "Mt 5, 12a",
      "opis": "",
      "tekst": "Aklamacja: Alleluja, alleluja, alleluja.\nCieszcie się i radujcie,\n\nalbowiem wielka jest wasza nagroda w niebie.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 5, 1-12a",
      "opis": "Błogosławieni ubodzy w duchu",
      "tekst": "Jezus, widząc tłumy, wyszedł na górę. A gdy usiadł, przystąpili do Niego Jego uczniowie. Wtedy otworzył usta i nauczał ich tymi słowami:\n\n«Błogosławieni ubodzy w duchu, albowiem do nich należy królestwo niebieskie.\n\nBłogosławieni, którzy się smucą, albowiem oni będą pocieszeni.\n\nBłogosławieni cisi, albowiem oni na własność posiądą ziemię.\n\nBłogosławieni, którzy łakną i pragną sprawiedliwości, albowiem oni będą nasyceni.\n\nBłogosławieni miłosierni, albowiem oni miłosierdzia dostąpią.\n\nBłogosławieni czystego serca, albowiem oni Boga oglądać będą.\n\nBłogosławieni, którzy wprowadzają pokój, albowiem oni będą nazwani synami Bożymi.\n\nBłogosławieni, którzy cierpią prześladowanie dla sprawiedliwości, albowiem do nich należy królestwo niebieskie.\n\nBłogosławieni jesteście, gdy wam urągają i prześladują was i gdy z mego powodu mówią kłamliwie wszystko złe o was. Cieszcie się i radujcie, albowiem wielka jest wasza nagroda w niebie». Oto słowo Pańskie."
    }
  ]
}