{
  "url": "https://liturgia.wiara.pl/doc/416109.Piatek-VI-tydzien-zwykly-rok-I",
  "tytul_dnia": "Piątek, VI tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Rdz 11, 1-9",
      "opis": "Pomieszanie języków przy budowie wieży Babel",
      "tekst": "Mieszkańcy całej ziemi mieli jedną mowę, czyli jednakowe słowa. A gdy wędrowali ze wschodu, napotkali równinę w kraju Szinear i tam zamieszkali. I mówili jeden do drugiego: «Chodźcie, wyrabiajmy cegłę i wypalmy ją w ogniu». A gdy już mieli cegłę zamiast kamieni i smołę zamiast zaprawy murarskiej, rzekli: «Chodźcie, zbudujemy sobie miasto i wieżę, której wierzchołek będzie sięgał nieba, i w ten sposób zdobędziemy sobie imię, abyśmy się nie rozproszyli po całej ziemi». A Pan zstąpił z nieba, by zobaczyć to miasto i wieżę, które budowali ludzie, i rzekł: «Są oni jednym ludem i wszyscy mają jedną mowę, i to jest przyczyną, że zaczęli budować. A zatem w przyszłości nic nie będzie dla nich niemożliwe, cokolwiek zamierzą uczynić. Zejdźmy więc i pomieszajmy tam ich język, aby jeden nie rozumiał drugiego!» W ten sposób Pan rozproszył ich stamtąd po całej powierzchni ziemi, i tak nie dokończyli budowy tego miasta. Dlatego to nazwano je Babel, tam bowiem Pan pomieszał mowę mieszkańców całej ziemi. Stamtąd też Pan rozproszył ich po całej powierzchni ziemi. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 33 (32), 10-11. 12-13. 14-15 (R.: por. 12)",
      "opis": "",
      "tekst": "Refren: Szczęśliwy naród wybrany przez Pana.\nPan udaremnia zamiary narodów, *\n\nwniwecz obraca zamysły ludów.\n\nZamiary Pana trwają na wieki, *\n\nzamysły Jego serca przez pokolenia.\nRefren.\nBłogosławiony lud, którego Pan jest Bogiem, *\n\nnaród, który On wybrał na dziedzictwo dla siebie.\n\nPan spogląda z nieba, *\n\nwidzi wszystkich ludzi.\nRefren.\nPatrzy z miejsca, gdzie przebywa, *\n\nna wszystkich mieszkańców ziemi.\n\nOn, który serca wszystkich ukształtował, *\n\nktóry zważa na wszystkie ich czyny.\nRefren."
    },
    {
      "typ": "AKLAMACJA",
      "sigla": "J 15, 15b",
      "opis": "",
      "tekst": "Aklamacja: Alleluja, alleluja, alleluja.\nNazwałem was przyjaciółmi,\n\nalbowiem oznajmiłem wam wszystko, co usłyszałem od Ojca mego.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 8, 34 – 9, 1",
      "opis": "Prawdziwi uczniowie Jezusa",
      "tekst": "Jezus przywołał do siebie tłum razem ze swoimi uczniami i rzekł im: «Jeśli ktoś chce pójść za Mną, niech się zaprze samego siebie, niech weźmie krzyż swój i niech Mnie naśladuje. Bo kto chce zachować swoje życie, straci je; a kto straci swe życie z powodu Mnie i Ewangelii, zachowa je. Cóż bowiem za korzyść stanowi dla człowieka zyskać świat cały, a swoją duszę utracić? Bo cóż może dać człowiek w zamian za swoją duszę? Kto się bowiem Mnie i słów moich zawstydzi przed tym pokoleniem wiarołomnym i grzesznym, tego Syn Człowieczy wstydzić się będzie, gdy przyjdzie w chwale Ojca swojego razem z aniołami świętymi». Mówił im także: «Zaprawdę, powiadam wam: Niektórzy z tych, co tu stoją, nie zaznają śmierci, aż ujrzą królestwo Boże przychodzące w mocy». Oto słowo Pańskie."
    }
  ]
}