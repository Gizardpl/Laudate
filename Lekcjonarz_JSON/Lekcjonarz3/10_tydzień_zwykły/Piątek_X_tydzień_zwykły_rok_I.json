{
  "url": "https://liturgia.wiara.pl/doc/417010.Piatek-X-tydzien-zwykly-rok-I",
  "tytul_dnia": "Piątek, X tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "2 Kor 4, 7-15",
      "opis": "Bóg, który wskrzesił Jezusa, przywróci życie także nam",
      "tekst": "Bracia:\n\nPrzechowujemy skarb w naczyniach glinianych, aby z Boga była owa przeogromna moc, a nie z nas. Zewsząd cierpienia znosimy, lecz nie poddajemy się zwątpieniu; żyjemy w niedostatku, lecz nie rozpaczamy; znosimy prześladowania, lecz nie czujemy się osamotnieni, obalają nas na ziemię, lecz nie giniemy. Nosimy nieustannie w ciele naszym konanie Jezusa, aby życie Jezusa objawiało się w naszym ciele. Ciągle bowiem my, którzy żyjemy, jesteśmy wydawani na śmierć z powodu Jezusa, aby życie Jezusa objawiało się w naszym śmiertelnym ciele. Tak więc działa w nas śmierć, podczas gdy w was – życie. A że mamy tego samego ducha wiary, według którego napisano: «Uwierzyłem, dlatego przemówiłem», my także wierzymy i dlatego mówimy, przekonani, że Ten, który wskrzesił Jezusa, z Jezusem przywróci życie także nam i stawi nas przed sobą razem z wami. Wszystko to bowiem dla was, ażeby łaska, obfitująca we wdzięczność wielu, pomnażała się Bogu na chwałę. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 116B (115), 10-11. 15-16. 17-18 (R.: por. 17a)",
      "opis": "",
      "tekst": "Refren: Złożę Ci, Boże, ofiarę pochwalną.\n\nalbo: Alleluja.\nUfność miałem nawet wtedy, gdy mówiłem: *\n\n«Jestem w wielkim ucisku».\n\nI zalękniony wołałem: *\n\n«Każdy człowiek jest kłamcą!»\nRefren.\nCenna jest w oczach Pana *\n\nśmierć Jego wyznawców.\n\nO Panie, jestem Twoim sługą, †\n\nTwym sługą, synem Twojej służebnicy. *\n\nTy rozerwałeś moje kajdany.\nRefren.\nTobie złożę ofiarę pochwalną *\n\ni wezwę imienia Pana.\n\nWypełnię me śluby dla Pana *\n\nprzed całym Jego ludem.\nRefren."
    },
    {
      "typ": "AKLAMACJA",
      "sigla": "Por. Flp 2, 15d. 16a",
      "opis": "Aklamacja: Alleluja, alleluja, alleluja.",
      "tekst": "Jawicie się jako źródło światła w świecie,\n\ntrzymając się mocno Słowa Życia."
    },
    {
      "typ": "EWANGELIA",
      "sigla": "Mt 5, 27-32",
      "opis": "Wymagania nowego Prawa w dziedzinie czystości",
      "tekst": "Jezus powiedział do swoich uczniów:\n\n«Słyszeliście, że powiedziano: „Nie cudzołóż”. A Ja wam powiadam: Każdy, kto pożądliwie patrzy na kobietę, już się w swoim sercu dopuścił z nią cudzołóstwa. Jeśli więc prawe twoje oko jest ci powodem do grzechu, wyłup je i odrzuć od siebie. Lepiej bowiem jest dla ciebie, gdy zginie jeden z twoich członków, niż żeby całe twoje ciało miało być wrzucone do piekła. I jeśli prawa twoja ręka jest ci powodem do grzechu, odetnij ją i odrzuć od siebie. Lepiej bowiem jest dla ciebie, gdy zginie jeden z twoich członków, niż żeby całe twoje ciało miało iść do piekła. Powiedziano też: „Jeśli ktoś chce oddalić swoją żonę, niech jej da list rozwodowy”. A Ja wam powiadam: Każdy, kto oddala swoją żonę – poza wypadkiem nierządu – naraża ją na cudzołóstwo; a kto by oddaloną wziął za żonę, dopuszcza się cudzołóstwa». Oto słowo Pańskie."
    }
  ]
}