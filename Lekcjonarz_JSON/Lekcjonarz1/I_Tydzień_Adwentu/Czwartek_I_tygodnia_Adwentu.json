{
  "url": "https://liturgia.wiara.pl/doc/413306.Czwartek-I-tygodnia-Adwentu",
  "tytul_dnia": "Czwartek I tygodnia Adwentu",
  "czytania": [
    {
      "typ": "PIERWSZE CZYTANIE",
      "sigla": "Iz 26, 1-6",
      "opis": "Naród sprawiedliwy, dochowujący wierności wejdzie do królestwa Bożego",
      "tekst": "W ów dzień śpiewać będą tę pieśń w ziemi judzkiej: «Miasto mamy potężne; On jako środek ocalenia umieścił mur i przedmurze. Otwórzcie bramy! Niech wejdzie naród sprawiedliwy, dochowujący wierności; jego charakter stateczny Ty kształtujesz w pokoju, w pokoju, bo Tobie zaufał. Złóżcie nadzieję w Panu na zawsze, bo Pan jest wiekuistą skałą! Bo On poniżył przebywających na szczytach, upokorzył miasto niedostępne, upokorzył je aż do ziemi, sprawił, że w proch runęło; podepczą je nogi, nogi biednych i stopy ubogich». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 118 (117), 1bc i 8-9. 19-20. 21 i 25. 26-27a (R.: por. 26a)",
      "opis": "",
      "tekst": "Refren: Błogosławiony, idący od Pana.\n\nalbo: Alleluja.\nDziękujcie Panu, bo jest dobry, *\n\nbo Jego łaska trwa na wieki.\n\nLepiej się uciekać do Pana, †\n\nniż pokładać ufność w człowieku. *\n\nLepiej się uciekać do Pana,\n\nniż pokładać ufność w książętach.\nRefren.\nOtwórzcie mi bramy sprawiedliwości, *\n\nwejdę przez nie i podziękuję Panu.\n\nOto jest brama Pana, *\n\nprzez nią wejdą sprawiedliwi.\nRefren.\nDziękuję Tobie, że mnie wysłuchałeś *\n\ni stałeś się moim zbawcą.\n\nO Panie, Ty nas wybaw, *\n\npomyślność daj nam, o Panie!\nRefren.\nBłogosławiony, który przybywa w imię Pańskie, *\n\nbłogosławimy wam z Pańskiego domu.\n\nPan jest Bogiem *\n\ni daje nam światło.\nRefren."
    },
    {
      "typ": "AKLAMACJA",
      "sigla": "Por. Iz 55, 6",
      "opis": "",
      "tekst": "Aklamacja: Alleluja, alleluja, alleluja.\nSzukajcie Pana, gdy można Go znaleźć,\n\nwzywajcie Go, gdy jest blisko.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 7, 21. 24-27",
      "opis": "Kto spełnia wolę Bożą, wejdzie do królestwa niebieskiego",
      "tekst": "Jezus powiedział do swoich uczniów: «Nie każdy, kto mówi Mi: „Panie, Panie!”, wejdzie do królestwa niebieskiego, lecz ten, kto spełnia wolę mojego Ojca, który jest w niebie. Każdego więc, kto tych słów moich słucha i wypełnia je, można porównać z człowiekiem roztropnym, który dom swój zbudował na skale. Spadł deszcz, wezbrały rzeki, zerwały się wichry i uderzyły w ten dom. On jednak nie runął, bo na skale był utwierdzony. Każdego zaś, kto tych słów moich słucha, a nie wypełnia ich, można porównać z człowiekiem nierozsądnym, który dom swój zbudował na piasku. Spadł deszcz, wezbrały rzeki, zerwały się wichry i rzuciły się na ten dom. I runął, a upadek jego był wielki». Oto słowo Pańskie."
    }
  ]
}