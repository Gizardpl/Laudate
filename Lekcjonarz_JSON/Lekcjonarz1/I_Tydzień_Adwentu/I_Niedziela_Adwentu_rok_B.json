{
  "url": "https://liturgia.wiara.pl/doc/413311.I-Niedziela-Adwentu-rok-B",
  "tytul_dnia": "I Niedziela Adwentu rok B",
  "czytania": [
    {
      "typ": "PIERWSZE CZYTANIE",
      "sigla": "Iz 63, 16b-17. 19b; 64, 2b-7",
      "opis": "Obyś rozdarł niebiosa i zstąpił",
      "tekst": "Ty, Panie, jesteś naszym ojcem, odkupiciel nasz – to Twoje imię odwieczne. Czemu, o Panie, dozwalasz nam błądzić z dala od Twoich dróg, tak iż serca nasze stają się nieczułe na bojaźń przed Tobą? Odmień się przez wzgląd na Twoje sługi i na pokolenia Twojego dziedzictwa. Obyś rozdarł niebiosa i zstąpił – przed Tobą zatrzęsłyby się góry. Zstąpiłeś: przed Tobą zatrzęsły się góry. Ani ucho nie słyszało, ani oko nie widziało, żeby jakiś bóg poza Tobą czynił tyle dla tego, co w nim pokłada ufność. Obyś wychodził naprzeciw tym, co radośnie pełnią sprawiedliwość i pamiętają o Twych drogach. Oto Ty zawrzałeś gniewem, bo grzeszyliśmy przeciw Tobie od dawna i byliśmy zbuntowani. My wszyscy byliśmy skalani, a wszystkie nasze dobre czyny jak skrwawiona szmata. My wszyscy opadliśmy zwiędli jak liście, a nasze winy poniosły nas jak wicher. Nikt nie wzywał Twojego imienia, nikt się nie zbudził, by się chwycić Ciebie. Bo skryłeś Twoje oblicze przed nami i oddałeś nas w moc naszej winy. a jednak, Panie, Ty jesteś naszym ojcem. My jesteśmy gliną, a Ty naszym Twórcą. Wszyscy jesteśmy dziełem rąk Twoich. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 80 (79), 2ac i 3b. 15-16. 18-19 (R.: por. 4)",
      "opis": "",
      "tekst": "Refren: Odnów nas, Boże, i daj nam zbawienie.\nUsłysz, Pasterzu Izraela, *\n\nTy, który zasiadasz nad cherubami!\n\nWzbudź swą potęgę *\n\ni przyjdź nam z pomocą.\nRefren.\nPowróć, Boże zastępów, *\n\nwejrzyj z nieba, spójrz i nawiedź tę winorośl.\n\nChroń to, co zasadziła Twoja prawica, *\n\nlatorośl, którą umocniłeś dla siebie.\nRefren.\nWyciągnij rękę nad mężem Twej prawicy, †\n\nnad synem człowieczym, *\n\nktórego umocniłeś w swej służbie.\n\nJuż więcej nie odwrócimy się od Ciebie, *\n\ndaj nam nowe życie, a będziemy Cię chwalili.\nRefren."
    },
    {
      "typ": "DRUGIE CZYTANIE",
      "sigla": "1 Kor 1, 3-9",
      "opis": "Oczekujemy objawienia się Jezusa Chrystusa",
      "tekst": "Bracia:\n\nŁaska wam i pokój od Boga ojca naszego i Pana Jezusa Chrystusa! Bogu mojemu Dziękuję wciąż za was, za łaskę daną wam w Chrystusie Jezusie. W Nim to bowiem zostaliście wzbogaceni we wszystko: we wszelkie słowo i wszelkie poznanie, bo świadectwo Chrystusowe utrwaliło się w was. Nie doznajecie tedy braku żadnej łaski, oczekując objawienia się Pana naszego, Jezusa Chrystusa. On też będzie umacniał was aż do końca, abyście byli bez zarzutu w dzień Pana naszego, Jezusa Chrystusa. Wierny jest Bóg, który powołał was do współuczestnictwa z Synem swoim, Jezusem Chrystusem, Panem naszym. Oto słowo Boże."
    },
    {
      "typ": "AKLAMACJA",
      "sigla": "Ps 85 (84), 8",
      "opis": "",
      "tekst": "Aklamacja: Alleluja, alleluja, alleluja.\nOkaż nam, Panie, łaskę swoją\n\ni daj nam swoje zbawienie.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 13, 33-37",
      "opis": "Czuwajcie, bo nie wiecie, kiedy pan domu przyjdzie",
      "tekst": "Jezus powiedział do swoich uczniów: «Uważajcie, czuwajcie, bo nie wiecie, kiedy czas ten nadejdzie. Bo rzecz ma się podobnie jak z człowiekiem, który udał się w podróż. Zostawił swój dom, powierzył swym sługom staranie o wszystko, każdemu wyznaczył zajęcie, a odźwiernemu przykazał, żeby czuwał. Czuwajcie więc, bo nie wiecie, kiedy pan domu przyjdzie: z wieczora czy o północy, czy o pianiu kogutów, czy rankiem. By niespodzianie przyszedłszy, nie zastał was śpiących. Lecz co wam mówię, do wszystkich mówię: Czuwajcie!» Oto słowo Pańskie."
    }
  ]
}