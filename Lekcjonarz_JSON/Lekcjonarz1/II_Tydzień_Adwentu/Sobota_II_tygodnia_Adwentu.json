{
  "url": "https://liturgia.wiara.pl/doc/413332.Sobota-II-tygodnia-Adwentu",
  "tytul_dnia": "Sobota II tygodnia Adwentu",
  "czytania": [
    {
      "typ": "PIERWSZE CZYTANIE",
      "sigla": "Syr 48, 1-4. 9-11",
      "opis": "Eliasz przyjdzie powtórnie",
      "tekst": "Powstał Eliasz, prorok jak ogień, a słowo jego płonęło jak pochodnia. On głód na nich sprowadził, a swoją gorliwością zmniejszył ich liczbę. Słowem Pańskim zamknął niebo, z niego również trzy razy sprowadził ogień. Jakże wsławiony jesteś, Eliaszu, przez swoje cuda i któż się może pochwalić, że do ciebie jest podobny? Ty, który zostałeś wzięty w wirze ognia, na wozie zaprzężonym w ogniste rumaki. O tobie napisano w karceniach dotyczących przyszłości, że masz uśmierzyć gniew, zanim zapłonie, by zwrócić serce ojca do syna i pokolenia Jakuba odnowić. Szczęśliwi, którzy cię widzieli, i ci, którzy w miłości posnęli, albowiem i my na pewno żyć będziemy. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 80 (79), 2ac i 3b. 15-16. 18-19 (R.: por. 4)",
      "opis": "",
      "tekst": "Refren: Odnów nas, Boże, i daj nam zbawienie.\nUsłysz, Pasterzu Izraela, *\n\nTy, który zasiadasz nad cherubami!\n\nWzbudź swą potęgę *\n\ni przyjdź nam z pomocą.\nRefren.\nPowróć, Boże zastępów, *\n\nwejrzyj z nieba, spójrz i nawiedź tę winorośl.\n\nChroń to, co zasadziła Twoja prawica, *\n\nlatorośl, którą umocniłeś dla siebie.\nRefren.\nWyciągnij rękę nad mężem Twej prawicy, †\n\nnad synem człowieczym, *\n\nktórego umocniłeś w swej służbie.\n\nJuż więcej nie odwrócimy się od Ciebie, *\n\ndaj nam nowe życie, a będziemy Cię chwalili.\nRefren."
    },
    {
      "typ": "AKLAMACJA",
      "sigla": "Łk 3, 4c. 6",
      "opis": "",
      "tekst": "Aklamacja: Alleluja, alleluja, alleluja.\nPrzygotujcie drogę Panu, prostujcie ścieżki dla Niego;\n\nwszyscy ludzie ujrzą zbawienie Boże.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 17, 10-13",
      "opis": "Eliasz już przyszedł, a nie poznali go",
      "tekst": "Kiedy schodzili z góry, uczniowie zapytali Jezusa:\n\n«Czemu uczeni w Piśmie twierdzą, że najpierw musi przyjść Eliasz?» On odparł: «Eliasz istotnie przyjdzie i wszystko naprawi. Lecz powiadam wam: Eliasz już przyszedł, a nie poznali go i postąpili z nim tak, jak chcieli. Tak i Syn Człowieczy ma od nich cierpieć». Wtedy uczniowie zrozumieli, że mówił im o Janie Chrzcicielu. Oto słowo Pańskie."
    }
  ]
}