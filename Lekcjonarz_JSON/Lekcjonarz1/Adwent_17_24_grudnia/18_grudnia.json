{
  "url": "https://liturgia.wiara.pl/doc/413389.18-grudnia",
  "tytul_dnia": "18 grudnia",
  "czytania": [
    {
      "typ": "PIERWSZE CZYTANIE",
      "sigla": "Jr 23, 5-8",
      "opis": "Mesjasz będzie potomkiem Dawida",
      "tekst": "«Oto nadchodzą dni – mówi Pan – kiedy wzbudzę Dawidowi odrośl sprawiedliwą. Będzie panował jako król, postępując roztropnie, i będzie wykonywał prawo i sprawiedliwość na ziemi. W jego dniach Juda dostąpi zbawienia, a Izrael będzie mieszkał bezpiecznie. To zaś będzie imię, którym go będą nazywać: „Pan naszą sprawiedliwością”. Dlatego właśnie nadchodzą dni – mówi Pan – kiedy nie będą już mówić: Na życie Pana, który wyprowadził synów Izraela z ziemi egipskiej, lecz raczej: Na życie Pana, który wyprowadził i przywrócił pokolenie domu Izraela z ziemi północnej i ze wszystkich ziem, po których ich rozproszył; tak że będą mogli mieszkać na swej ziemi». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 72 (71), 1b-2. 12-13. 18-19ab (R.: por. 7)",
      "opis": "",
      "tekst": "Refren: Pokój zakwitnie, kiedy Pan przybędzie.\nBoże, przekaż Twój sąd królowi, *\n\na Twoją sprawiedliwość synowi królewskiemu.\n\naby Twoim ludem rządził sprawiedliwie *\n\ni ubogimi według prawa.\nRefren.\nWyzwoli bowiem biedaka, który go wzywa, *\n\ni ubogiego, który nie ma opieki.\n\nZmiłuje się nad biednym i ubogim, *\n\nnędzarza ocali od śmierci.\nRefren.\nBłogosławiony niech będzie Pan, Bóg Izraela, *\n\nktóry sam czyni cuda.\n\nNa wieki niech będzie błogosławione Jego imię, *\n\na Jego chwała niech wypełni ziemię.\nRefren."
    },
    {
      "typ": "AKLAMACJA",
      "sigla": "",
      "opis": "",
      "tekst": "Aklamacja: Alleluja, alleluja, alleluja.\nWodzu domu Izraela, który na Synaju dałeś Prawo Mojżeszowi,\n\nprzyjdź nas odkupić mocą Twojego ramienia.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 1, 18-24",
      "opis": "Jezus urodzi się z Maryi zaślubionej Józefowi, potomkowi Dawida",
      "tekst": "Z narodzeniem Jezusa Chrystusa było tak. Po zaślubinach Matki Jego, Maryi, z Józefem, wpierw nim zamieszkali razem, znalazła się brzemienną za sprawą Ducha Świętego. Mąż Jej, Józef, który był człowiekiem sprawiedliwym i nie chciał narazić Jej na zniesławienie, zamierzał oddalić Ją potajemnie. Gdy powziął tę myśl, oto Anioł Pański ukazał mu się we śnie i rzekł: «Józefie, synu Dawida, nie bój się wziąć do siebie Maryi, twej Małżonki; albowiem z Ducha Świętego jest to, co się w Niej poczęło. Porodzi Syna, któremu nadasz imię Jezus, on bowiem zbawi swój lud od jego grzechów». A stało się to wszystko, aby się wypełniło słowo Pańskie powiedziane przez Proroka: «Oto dziewica pocznie i porodzi Syna, któremu nadadzą imię Emmanuel», to znaczy Bóg z nami. Zbudziwszy się ze snu, Józef uczynił tak, jak mu polecił Anioł Pański: wziął swoją Małżonkę do siebie. Oto słowo Pańskie."
    }
  ]
}