{
  "url": "https://liturgia.wiara.pl/doc/413385.22-grudnia",
  "tytul_dnia": "22 grudnia",
  "czytania": [
    {
      "typ": "PIERWSZE CZYTANIE",
      "sigla": "1 Sm 1, 24-28",
      "opis": "Anna dziękuje za narodzenie Samuela",
      "tekst": "Gdy Anna odstawiła Samuela od piersi, wzięła go z sobą w drogę, zabierając również trzyletniego cielca, jedną efę mąki i bukłak wina. Przyprowadziła go do domu Pana, do Szilo. Chłopiec był jeszcze mały. Zabili cielca i poprowadzili chłopca przed Helego. Powiedziała ona wówczas: «Pozwól, panie mój! Na twoje życie! To ja jestem ową kobietą, która stała tu przed tobą i modliła się do Pana. O tego chłopca się modliłam, i spełnił Pan prośbę, którą do Niego zanosiłam. Oto ja oddaję go Panu. Po wszystkie dni, jak długo będzie żył, zostaje oddany Panu». I oddali tam pokłon Panu. Oto słowo Boże."
    },
    {
      "typ": "PSALM RESPONSORYJNY",
      "sigla": "1 Sm 2, 1bcde. 4-5. 6-7. 8abcd (R.: por. 1b)",
      "opis": "",
      "tekst": "Refren: Całym swym sercem raduję się w Panu.\nMoje serce raduje się w Panu, *\n\ndzięki Niemu moc moja wzrasta.\n\nSzeroko otwarłam usta przeciw moim wrogom, *\n\nbo cieszyć się mogę Twoją pomocą.\nRefren.\nŁuk potężnych się łamie, *\n\na mocą przepasują się słabi.\n\nSyci za chleb się najmują, głodni zaś odpoczywają, *\n\nniepłodna rodzi siedmioro, a matka wielu dzieci usycha.\nRefren.\nPan daje śmierć i życie, *\n\nwtrąca do otchłani i z niej wyprowadza.\n\nPan czyni ubogim lub bogatym, *\n\nponiża i wywyższa.\nRefren.\nBiedaka z prochu podnosi, *\n\nz błota dźwiga nędzarza,\n\nby go wśród książąt posadzić *\n\ni dać mu tron chwały.\nRefren."
    },
    {
      "typ": "AKLAMACJA",
      "sigla": "",
      "opis": "",
      "tekst": "Aklamacja: Alleluja, alleluja, alleluja.\nKrólu narodów, Kamieniu węgielny Kościoła,\n\nprzyjdź i zbaw człowieka, którego z mułu utworzyłeś.\nAklamacja: alleluja, alleluja, alleluja."
    },
    {
      "typ": "EWANGELIA",
      "sigla": "Łk 1, 46-56",
      "opis": "Maryja dziękuje za wcielenie Syna Bożego",
      "tekst": "W owym czasie Maryja rzekła: «Wielbi dusza moja Pana\n\ni raduje się duch mój w Bogu, zbawicielu moim.\n\nBo wejrzał na uniżenie swojej Służebnicy.\n\nOto bowiem odtąd błogosławić mnie będą\n\nwszystkie pokolenia,\n\ngdyż wielkie rzeczy uczynił mi Wszechmocny,\n\na Jego imię jest święte.\n\nJego miłosierdzie z pokolenia na pokolenie\n\nnad tymi, którzy się Go boją.\n\nOkazał moc swego ramienia,\n\nrozproszył pyszniących się zamysłami serc swoich.\n\nStrącił władców z tronu,\n\na wywyższył pokornych.\n\nGłodnych nasycił dobrami,\n\na bogatych z niczym odprawił.\n\nUjął się za swoim sługą, Izraelem,\n\npomny na swe miłosierdzie.\n\nJak obiecał naszym ojcom,\n\nAbrahamowi i jego potomstwu na wieki». Maryja pozostała u Elżbiety około trzech miesięcy; potem wróciła do domu. Oto słowo Pańskie."
    }
  ]
}