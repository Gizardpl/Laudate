{
  "url": "https://liturgia.wiara.pl/doc/413342.Piatek-III-tygodnia-Adwentu",
  "tytul_dnia": "Piątek III tygodnia Adwentu",
  "czytania": [
    {
      "typ": "PIERWSZE CZYTANIE",
      "sigla": "Iz 56, 1-3a. 6-8",
      "opis": "Zbawienie jest przeznaczone dla wszystkich narodów",
      "tekst": "Tak mówi Pan: «zachowujcie prawo i przestrzegajcie sprawiedliwości, bo moje zbawienie już wnet nadejdzie i moja sprawiedliwość ma się objawić. Błogosławiony człowiek, który tak czyni, i syn człowieczy, który się stosuje do tego, czuwając, by nie pogwałcić szabatu, i pilnując swej ręki, by się nie dopuściła żadnego zła. Niech cudzoziemiec, który się przyłączył do Pana, nie mówi tak: „Z pewnością Pan wykluczy mnie ze swego ludu”. Cudzoziemców zaś, którzy się przyłączyli do Pana, ażeby Mu służyć i aby miłować imię Pana i zostać Jego sługami – wszystkich zachowujących szabat bez pogwałcenia go i trzymających się mocno mojego przymierza, przyprowadzę na moją świętą górę i rozweselę w moim domu modlitwy. Całopalenia ich oraz ofiary będą przyjęte na moim ołtarzu, bo dom mój będzie nazwany domem modlitwy dla wszystkich narodów». Tak mówi Pan Bóg, który gromadzi wygnańców Izraela: «Jeszcze mu innych zgromadzę oprócz tych, którzy już zostali zgromadzeni». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 67 (66), 2-3. 4-5. 7-8 (R.: por. 4)",
      "opis": "",
      "tekst": "Refren: Niech wszystkie ludy sławią Ciebie, Boże.\nNiech Bóg się zmiłuje nad nami i nam błogosławi; *\n\nniech nam ukaże pogodne oblicze.\n\nAby na ziemi znano Jego drogę, *\n\nJego zbawienie wśród wszystkich narodów.\nRefren.\nNiech Ciebie, Boże, wysławiają ludy, *\n\nniech wszystkie narody oddają Ci chwałę.\n\nNiech się narody cieszą i weselą, †\n\nbo rządzisz ludami sprawiedliwie *\n\ni kierujesz narodami na ziemi.\nRefren.\nZiemia wydała swój owoc; *\n\nBóg, nasz Bóg, nam pobłogosławił.\n\nNiech nam Bóg błogosławi *\n\ni niech cześć Mu oddają wszystkie krańce ziemi.\nRefren."
    },
    {
      "typ": "AKLAMACJA",
      "sigla": "",
      "opis": "",
      "tekst": "Aklamacja: Alleluja, alleluja, alleluja.\nPrzyjdź, Panie, i nawiedź nas w pokoju,\n\nabyśmy się cieszyli wobec Ciebie z czystym sercem.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "J 5, 33-36",
      "opis": "Jan był lampą, co płonie i świeci",
      "tekst": "Jezus powiedział do Żydów:\n\n«Wysłaliście poselstwo do Jana, i on dał świadectwo prawdzie. Ja nie zważam na świadectwo człowieka, ale mówię to, abyście byli zbawieni. On był lampą, co płonie i świeci, wy zaś chcieliście radować się krótki czas jego światłem. Ja mam świadectwo większe od Janowego. Są to dzieła, które ojciec dał Mi do wypełnienia; dzieła, które czynię, świadczą o Mnie, że ojciec Mnie posłał». Oto słowo Pańskie."
    }
  ]
}