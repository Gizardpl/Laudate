{
  "url": "https://liturgia.wiara.pl/doc/2506623.Jezusa-Chrystusa-Najwyzszego-Kaplana-A",
  "tytul_dnia": "Jezusa Chrystusa Najwyższego Kapłana (A)",
  "czytania": [
    {
      "typ": "PIERWSZE CZYTANIE",
      "sigla": "Rdz 22, 9-18",
      "opis": "Hbr 10, 4-10Chrystus przychodzi pełnić wolę Ojca",
      "tekst": "Gdy Abraham i Izaak przyszli na to miejsce, które Bóg wskazał, Abraham zbudował tam ołtarz, ułożył na nim drwa i związawszy syna swego, Izaaka, położył go na tych drwach na ołtarzu. Potem Abraham sięgnął ręką po nóż, aby zabić swego syna. Ale wtedy Anioł Pański zawołał na niego z nieba i rzekł: «Abrahamie, Abrahamie!» A on rzekł: «Oto jestem». Anioł powiedział mu: «Nie podnoś ręki na chłopca i nie czyń mu nic złego! Teraz poznałem, że boisz się Boga, bo nie odmówiłeś Mi nawet twego jedynego syna». Abraham, obejrzawszy się poza siebie, spostrzegł barana uwikłanego rogami w zaroślach. Poszedł więc, wziął barana i złożył w ofierze całopalnej zamiast swego syna. I dał Abraham miejscu temu nazwę „Pan widzi”. Stąd to mówi się dzisiaj: «Na wzgórzu Pan się ukazuje». Po czym Anioł Pański przemówił głośno z nieba do Abrahama po raz drugi: «Przysięgam na siebie, mówi Pan, że ponieważ uczyniłeś to, a nie odmówiłeś Mi syna twego jedynego, będę ci błogosławił i dam ci potomstwo tak liczne jak gwiazdy na niebie i jak ziarnka piasku na wybrzeżu morza; potomkowie twoi zdobędą warownie swych nieprzyjaciół. Wszystkie ludy ziemi będą sobie życzyć szczęścia takiego, jakie jest udziałem twego potomstwa, dlatego że usłuchałeś mego rozkazu». Oto słowo Boże. albo: Bracia:\n\nNiemożliwe jest, aby krew cielców i kozłów usuwała grzechy. Przeto Chrystus, przychodząc na świat, mówi: «Ofiary ani daru nie chciałeś, ale Mi utworzyłeś ciało; całopalenia i ofiary za grzech nie podobały się Tobie. Wtedy rzekłem: Oto idę – w zwoju księgi napisano o Mnie – aby spełnić wolę Twoją, Boże». Wyżej powiedział: «Ofiar, darów, całopaleń i ofiar za grzech nie chciałeś i nie podobały się Tobie», choć składane są zgodnie z Prawem. Następnie powiedział: «Oto idę, aby spełnić wolę Twoją». Usuwa jedną ofiarę, aby ustanowić inną. Na mocy tej woli uświęceni jesteśmy przez ofiarę ciała Jezusa Chrystusa raz na zawsze. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 40 (39), 7-8a. 8b-9. 10-11b. 17 (R.: por. 8a i 9a)",
      "opis": "",
      "tekst": "Refren: Przychodzę, Boże, pełnić Twoją wolę.\nNie chciałeś ofiary krwawej ani z płodów ziemi, *\n\nlecz otwarłeś mi uszy;\n\nnie żądałeś całopalenia i ofiary za grzechy. *\n\nWtedy powiedziałem: «Oto przychodzę.\nRefren.\nW zwoju księgi jest o mnie napisane: *\n\nRadością jest dla mnie pełnić Twoją wolę, mój Boże,\n\na Twoje Prawo *\n\nmieszka w moim sercu».\nRefren.\nGłosiłem Twą sprawiedliwość w wielkim zgromadzeniu †\n\ni nie powściągałem warg moich, *\n\no czym Ty wiesz, Panie.\n\nSprawiedliwości Twej nie kryłem w głębi serca, *\n\ngłosiłem Twoją wierność i pomoc.\nRefren.\nNiech się radują i weselą w Tobie *\n\nwszyscy, którzy Ciebie szukają,\n\na ci, którzy pragną Twojej pomocy, *\n\nniech zawsze mówią: «Pan jest wielki».\nRefren."
    },
    {
      "typ": "AKLAMACJA",
      "sigla": "Por. Flp 2, 8-9",
      "opis": "Aklamacja: Alleluja, alleluja, alleluja.",
      "tekst": "Dla nas Chrystus stał się posłusznym aż do śmierci, i to śmierci krzyżowej.\n\nDlatego Bóg wywyższył Go nad wszystko i darował Mu imię ponad wszelkie imię."
    },
    {
      "typ": "EWANGELIA",
      "sigla": "Mt 26, 36-42",
      "opis": "Smutna jest dusza moja aż do śmierci",
      "tekst": "Jezus z uczniami przyszedł do posiadłości zwanej Getsemani i rzekł do nich: «Usiądźcie tu, Ja tymczasem odejdę i tam się pomodlę». Wziąwszy z sobą Piotra i dwóch synów Zebedeusza, począł się smucić i odczuwać trwogę. Wtedy rzekł do nich: «Smutna jest dusza moja aż do śmierci; zostańcie tu i czuwajcie ze Mną». I odszedłszy nieco do przodu, padł na twarz i modlił się tymi słowami: «Ojcze mój, jeśli to możliwe, niech Mnie ominie ten kielich. Wszakże nie jak Ja chcę, ale jak Ty niech się stanie!» Potem przyszedł do uczniów i zastał ich śpiących. Rzekł więc do Piotra: «Tak oto nie mogliście jednej godziny czuwać ze Mną? Czuwajcie i módlcie się, abyście nie ulegli pokusie; duch wprawdzie ochoczy, ale ciało słabe». Powtórnie odszedł i tak się modlił: «Ojcze mój, jeśli nie może ominąć Mnie ten kielich i muszę go wypić, niech się stanie wola Twoja!» Oto słowo Pańskie."
    }
  ]
}