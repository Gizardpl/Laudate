{
  "url": "https://liturgia.wiara.pl/doc/416413.28-Niedziela-zwykla-Rok-B",
  "tytul_dnia": "28 Niedziela zwykła, Rok B",
  "czytania": [
    {
      "typ": "PIERWSZE CZYTANIE",
      "sigla": "Mdr 7, 7-11",
      "opis": "Mądrość to skarb najcenniejszy",
      "tekst": "Modliłem się i dano mi zrozumienie, przyzywałem, i przyszedł mi z pomocą duch Mądrości. Oceniłem ją wyżej nad berła i trony i w zestawieniu z nią za nic uznałem bogactwa. Nie zrównałem z nią drogich kamieni, bo wszystko złoto wobec niej jest garścią piasku, a srebro przy niej będzie poczytane za błoto. Umiłowałem ją nad zdrowie i piękność i wolałem mieć ją aniżeli światło, bo blask jej nie ustaje. A przybyły mi wraz z nią wszystkie dobra i niezliczone bogactwa w jej ręku. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 90 (89), 12-13. 14-15. 16-17 (R.: por. 14a)",
      "opis": "",
      "tekst": "Refren: Nasyć nas, Panie, Twoim miłosierdziem.\nNaucz nas liczyć dni nasze, *\n\nbyśmy zdobyli mądrość serca.\n\nPowróć, Panie, jak długo będziesz zwlekał? *\n\nBądź litościwy dla sług Twoich!\nRefren.\nNasyć nas o świcie swoją łaską, *\n\nabyśmy przez wszystkie dni nasze\n\nmogli się radować i cieszyć.\n\nDaj radość w zamian za dni Twego ucisku, *\n\nza lata, w których zaznaliśmy niedoli.\nRefren.\nNiech sługom Twoim ukaże się Twe dzieło, *\n\na Twoja chwała nad ich synami.\n\nDobroć Pana, Boga naszego, niech będzie nad nami †\n\ni wspieraj pracę rąk naszych, *\n\ndzieło rąk naszych wspieraj!\nRefren."
    },
    {
      "typ": "DRUGIE CZYTANIE",
      "sigla": "Hbr 4, 12-13",
      "opis": "Skuteczność słowa Bożego",
      "tekst": "Żywe jest słowo Boże, skuteczne i ostrzejsze niż wszelki miecz obosieczny, przenikające aż do rozdzielenia duszy i ducha, stawów i szpiku, zdolne osądzić pragnienia i myśli serca. Nie ma stworzenia, które by dla Niego było niewidzialne; przeciwnie, wszystko odkryte jest i odsłonięte przed oczami Tego, któremu musimy zdać rachunek. Oto słowo Boże."
    },
    {
      "typ": "AKLAMACJA",
      "sigla": "Mt 5, 3",
      "opis": "",
      "tekst": "Aklamacja: Alleluja, alleluja, alleluja.\nBłogosławieni ubodzy w duchu,\n\nalbowiem do nich należy królestwo niebieskie.\nAklamacja: Alleluja, alleluja, alleluja."
    },
    {
      "typ": "EWANGELIA DŁUŻSZA",
      "sigla": "KRÓTSZAMk 10, 17-27",
      "opis": "Rada dobrowolnego ubóstwa",
      "tekst": "Gdy Jezus wybierał się w drogę, przybiegł pewien człowiek i upadłszy przed Nim na kolana, zaczął Go pytać: «Nauczycielu dobry, co mam czynić, aby osiągnąć życie wieczne?» Jezus mu rzekł: «Czemu nazywasz Mnie dobrym? Nikt nie jest dobry, tylko sam Bóg. Znasz przykazania: Nie zabijaj, nie cudzołóż, nie kradnij, nie zeznawaj fałszywie, nie oszukuj, czcij swego ojca i matkę». On Mu odpowiedział: «Nauczycielu, wszystkiego tego przestrzegałem od mojej młodości». Wtedy Jezus spojrzał na niego z miłością i rzekł mu: «Jednego ci brakuje. Idź, sprzedaj wszystko, co masz, i rozdaj ubogim, a będziesz miał skarb w niebie. Potem przyjdź i chodź za Mną». Lecz on spochmurniał na te słowa i odszedł zasmucony, miał bowiem wiele posiadłości. Wówczas Jezus spojrzał dookoła i rzekł do swoich uczniów: «Jak trudno tym, którzy mają dostatki, wejść do królestwa Bożego». Uczniowie przerazili się Jego słowami, lecz Jezus powtórnie im rzekł: «Dzieci, jakże trudno wejść do królestwa Bożego tym, którzy w dostatkach pokładają ufność. Łatwiej jest wielbłądowi przejść przez ucho igielne niż bogatemu wejść do królestwa Bożego». A oni tym bardziej się dziwili i mówili między sobą: «Któż więc może być zbawiony?»\n\nJezus popatrzył na nich i rzekł: «U ludzi to niemożliwe, ale nie u Boga; bo u Boga wszystko jest możliwe». Wtedy Piotr zaczął mówić do Niego: «Oto my opuściliśmy wszystko i poszliśmy za Tobą». Jezus odpowiedział: «Zaprawdę, powiadam wam: Nikt nie opuszcza domu, braci, sióstr, matki, ojca, dzieci lub pól z powodu Mnie i z powodu Ewangelii, żeby nie otrzymał stokroć więcej teraz, w tym czasie, domów, braci, sióstr, matek, dzieci i pól, wśród prześladowań, a życia wiecznego w czasie przyszłym». Oto słowo Pańskie."
    }
  ]
}