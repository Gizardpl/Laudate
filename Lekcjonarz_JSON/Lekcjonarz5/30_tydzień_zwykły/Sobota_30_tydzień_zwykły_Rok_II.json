{
  "url": "https://liturgia.wiara.pl/doc/415410.Sobota-30-tydzien-zwykly-Rok-II",
  "tytul_dnia": "Sobota, 30 tydzień zwykły, Rok II",
  "czytania": [
    {
      "typ": "PIERWSZE CZYTANIE",
      "sigla": "Flp 1, 18b-26",
      "opis": "Dla mnie żyć to Chrystus",
      "tekst": "Bracia:\n\nNa wszelki sposób głosi się Chrystusa. A z tego ja się cieszę i będę się cieszył. Wiem bowiem, że mi to wyjdzie na zbawienie dzięki waszej modlitwie i pomocy, udzielanej przez Ducha Jezusa Chrystusa, zgodnie z gorącym oczekiwaniem i nadzieją moją, że w niczym nie doznam zawodu. Lecz jak zawsze, tak i teraz, z całą swobodą i jawnością Chrystus będzie uwielbiony w moim ciele: czy to przez życie, czy przez śmierć. Dla mnie bowiem żyć – to Chrystus, a umrzeć – to zysk. Jeśli zaś żyć w ciele – to dla mnie owocna praca, cóż mam wybrać? Nie umiem powiedzieć. Z dwóch stron doznaję nalegania: pragnę odejść, a być z Chrystusem, bo to o wiele lepsze; pozostawać zaś w ciele – to bardziej konieczne ze względu na was. A ufny w to, wiem, że pozostanę, i to pozostanę nadal dla was wszystkich, dla waszego postępu i radości w wierze, aby rosła wasza duma w Chrystusie Jezusie przez moją ponowną obecność u was. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 42 (41), 2-3. 5 (R.: por. 3ab)",
      "opis": "",
      "tekst": "Refren: Boga żywego pragnie moja dusza.\nJak łania pragnie wody ze strumieni, *\n\ntak dusza moja pragnie Ciebie, Boże.\n\nDusza moja Boga pragnie, Boga żywego, *\n\nkiedyż więc przyjdę i ujrzę oblicze Boże?\nRefren.\nRozpływa się we mnie moja dusza, *\n\ngdy wspominam, jak z tłumem kroczyłem\n\ndo Bożego domu,\n\nw świątecznym orszaku, *\n\nwśród głosów radości i chwały.\nRefren."
    },
    {
      "typ": "AKLAMACJA",
      "sigla": "Mt 11, 29ab",
      "opis": "",
      "tekst": "Aklamacja: Alleluja, alleluja, alleluja.\nWeźcie na siebie moje jarzmo i uczcie się ode Mnie,\n\nbo jestem cichy i pokornego serca.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 14, 1. 7-11",
      "opis": "Przypowieść o zaproszonych na ucztę",
      "tekst": "Gdy Jezus przyszedł do domu pewnego przywódcy faryzeuszów, aby w szabat spożyć posiłek, oni Go śledzili. \\Potem opowiedział zaproszonym przypowieść, gdy zauważył, jak sobie pierwsze miejsca wybierali. Tak mówił do nich: «Jeśli cię ktoś zaprosi na ucztę, nie zajmuj pierwszego miejsca, by przypadkiem ktoś znamienitszy od ciebie nie był zaproszony przez niego. Wówczas przyjdzie ten, kto was obu zaprosił, i powie ci: „Ustąp temu miejsca”, a wtedy musiałbyś ze wstydem zająć ostatnie miejsce. Lecz gdy będziesz zaproszony, idź i usiądź na ostatnim miejscu. A gdy przyjdzie ten, który cię zaprosił, powie ci: „Przyjacielu, przesiądź się wyżej”. I spotka cię zaszczyt wobec wszystkich współbiesiadników. Każdy bowiem, kto się wywyższa, będzie poniżony, a kto się uniża, będzie wywyższony». Oto słowo Pańskie."
    }
  ]
}