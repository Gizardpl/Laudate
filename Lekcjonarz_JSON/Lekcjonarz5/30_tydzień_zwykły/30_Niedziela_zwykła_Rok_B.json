{
  "url": "https://liturgia.wiara.pl/doc/415424.30-Niedziela-zwykla-Rok-B",
  "tytul_dnia": "30 Niedziela zwykła, Rok B",
  "czytania": [
    {
      "typ": "PIERWSZE CZYTANIE",
      "sigla": "Jr 31, 7-9",
      "opis": "Pan wybawił swój lud",
      "tekst": "Tak mówi Pan: «Wykrzykujcie radośnie na cześć Jakuba, weselcie się pierwszym wśród narodów! Głoście, wychwalajcie i mówcie: Pan wybawił swój lud, Resztę Izraela! Oto sprowadzę ich z ziemi północnej i zgromadzę ich z krańców ziemi. Są wśród nich niewidomi i dotknięci kalectwem, kobieta brzemienna wraz z położnicą: powracają wielką gromadą. Oto wyszli z płaczem, lecz wśród pociech ich przyprowadzę. Przywiodę ich do strumienia wody równą drogą – nie potkną się na niej. Jestem bowiem ojcem dla Izraela, a Efraim jest moim synem pierworodnym». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 126 (125), 1b-2b. 2c-3. 4-5. 6 (R.: por. 3a)",
      "opis": "",
      "tekst": "Refren: Pan Bóg uczynił wielkie rzeczy dla nas.\nGdy Pan odmienił los Syjonu, *\n\nwydawało się nam, że śnimy.\n\nUsta nasze były pełne śmiechu, *\n\na język śpiewał z radości.\nRefren.\nMówiono wtedy między narodami: *\n\n«Wielkie rzeczy im Pan uczynił».\n\nPan uczynił nam wielkie rzeczy *\n\ni radość nas ogarnęła.\nRefren.\nOdmień znowu nasz los, o Panie, *\n\njak odmieniasz strumienie na Południu.\n\nCi, którzy we łzach sieją, *\n\nżąć będą w radości.\nRefren.\nIdą i płaczą, *\n\nniosąc ziarno na zasiew,\n\nlecz powrócą z radością, *\n\nniosąc swoje snopy.\nRefren."
    },
    {
      "typ": "DRUGIE CZYTANIE",
      "sigla": "Hbr 5, 1-6",
      "opis": "Chrystus kapłanem na wieki",
      "tekst": "Każdy arcykapłan spomiędzy ludzi brany, dla ludzi jest ustanawiany w sprawach odnoszących się do Boga, aby składał dary i ofiary za grzechy. Może on współczuć tym, którzy nie wiedzą i błądzą, ponieważ sam podlega słabości. I ze względu na nią powinien tak za lud, jak i za samego siebie składać ofiary za grzechy. A nikt sam sobie nie bierze tej godności, lecz tylko ten, kto jest powołany przez Boga jak Aaron. Podobnie i Chrystus nie sam siebie okrył sławą przez to, iż stał się arcykapłanem, ale uczynił to Ten, który powiedział do Niego: «Ty jesteś moim Synem, Ja Cię dziś zrodziłem», jak i w innym miejscu: «Ty jesteś kapłanem na wieki na wzór Melchizedeka». Oto słowo Boże."
    },
    {
      "typ": "AKLAMACJA",
      "sigla": "Por. 2 Tm 1, 10b",
      "opis": "",
      "tekst": "Aklamacja: Alleluja, alleluja, alleluja.\nNasz Zbawiciel, Jezus Chrystus, śmierć zwyciężył,\n\na na życie rzucił światło przez Ewangelię.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 10, 46b-52",
      "opis": "Uzdrowienie niewidomego z Jerycha",
      "tekst": "Gdy Jezus wraz z uczniami i sporym tłumem wychodził z Jerycha, niewidomy żebrak, Bartymeusz, syn Tymeusza, siedział przy drodze. A słysząc, że to jest Jezus z Nazaretu, zaczął wołać: «Jezusie, Synu Dawida, ulituj się nade mną!» Wielu nastawało na niego, żeby umilkł. Lecz on jeszcze głośniej wołał: «Synu Dawida, ulituj się nade mną!» Jezus przystanął i rzekł: «Zawołajcie go». I przywołali niewidomego, mówiąc mu: «Bądź dobrej myśli, wstań, woła cię». On zrzucił z siebie płaszcz, zerwał się na nogi i przyszedł do Jezusa. A Jezus przemówił do niego: «Co chcesz, abym ci uczynił?» Powiedział Mu niewidomy: «Rabbuni, żebym przejrzał». Jezus mu rzekł: «Idź, twoja wiara cię uzdrowiła». Natychmiast przejrzał i szedł za Nim drogą. Oto słowo Pańskie."
    }
  ]
}