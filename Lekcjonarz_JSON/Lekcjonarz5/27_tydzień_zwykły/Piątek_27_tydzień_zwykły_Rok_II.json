{
  "url": "https://liturgia.wiara.pl/doc/416867.Piatek-27-tydzien-zwykly-Rok-II",
  "tytul_dnia": "Piątek, 27 tydzień zwykły, Rok II",
  "czytania": [
    {
      "typ": "PIERWSZE CZYTANIE",
      "sigla": "Ga 3, 7-14",
      "opis": "Abraham ojcem wierzących",
      "tekst": "Bracia:\n\nZrozumiejcie, że ci, którzy polegają na wierze, ci są synami Abrahama. I stąd Pismo, widząc, że w przyszłości Bóg dzięki wierze będzie dawał poganom usprawiedliwienie, już Abrahamowi oznajmiło tę radosną nowinę: «W tobie będą błogosławione wszystkie narody». I dlatego ci, którzy żyją dzięki wierze, mają uczestnictwo w błogosławieństwie wraz z Abrahamem, który dał posłuch wierze. Natomiast na tych wszystkich, którzy polegają na uczynkach wymaganych przez Prawo, ciąży przekleństwo. Napisane jest bowiem: «Przeklęty każdy, kto nie wypełnia wytrwale wszystkiego, co nakazuje wykonać Księga Prawa». A że w Prawie nikt nie osiąga usprawiedliwienia przed Bogiem, wynika stąd, że «sprawiedliwy żyć będzie dzięki wierze». Prawo zaś nie uwzględnia wiary, lecz mówi: «Kto wypełnia przepisy, dzięki nim żyć będzie». Z tego przekleństwa Prawa Chrystus nas wykupił – stawszy się za nas przekleństwem, bo napisane jest: «Przeklęty każdy, którego powieszono na drzewie» – aby błogosławieństwo Abrahama stało się w Chrystusie Jezusie udziałem pogan i abyśmy przez wiarę otrzymali obiecanego Ducha. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 111 (110), 1b-2. 3-4. 5-6 (R.: 5b)",
      "opis": "",
      "tekst": "Refren: Pan Bóg pamięta o swoim przymierzu.\n\nalbo: Alleluja.\nZ całego serca będę chwalił Pana *\n\nw radzie sprawiedliwych i na zgromadzeniu.\n\nWielkie są dzieła Pana, *\n\nzgłębiać je mają wszyscy, którzy je miłują.\nRefren.\nJego dzieło jest wspaniałe i pełne majestatu, *\n\na Jego sprawiedliwość trwa na wieki.\n\nSprawił, że trwa pamięć Jego cudów, *\n\nPan jest miłosierny i łaskawy.\nRefren.\nDał pokarm bogobojnym, *\n\npamiętać będzie wiecznie o swoim przymierzu.\n\nLudowi swemu okazał potęgę dzieł swoich, *\n\noddając im posiadłości pogan.\nRefren."
    },
    {
      "typ": "AKLAMACJA",
      "sigla": "J 12, 31b-32",
      "opis": "",
      "tekst": "Aklamacja: Alleluja, alleluja, alleluja.\nTeraz władca tego świata zostanie precz wyrzucony,\n\na Ja, gdy zostanę nad ziemię wywyższony, przyciągnę wszystkich do siebie.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 11, 15-26",
      "opis": "Walka Chrystusa ze złym duchem",
      "tekst": "Gdy Jezus wyrzucał złego ducha, niektórzy z tłumu rzekli: «Mocą Belzebuba, władcy złych duchów, wyrzuca złe duchy». Inni zaś, chcąc Go wystawić na próbę, domagali się od Niego znaku z nieba. On jednak, znając ich myśli, rzekł do nich: «Każde królestwo wewnętrznie skłócone pustoszeje i dom na dom się wali. Jeśli więc i Szatan z sobą jest skłócony, jakże się ostoi jego królestwo? Mówicie bowiem, że Ja przez Belzebuba wyrzucam złe duchy. Lecz jeśli Ja mocą Belzebuba wyrzucam złe duchy, to czyją mocą wyrzucają je wasi synowie? Dlatego oni będą waszymi sędziami. A jeśli Ja palcem Bożym wyrzucam złe duchy, to istotnie przyszło już do was królestwo Boże. Gdy mocarz uzbrojony strzeże swego dworu, bezpieczne jest jego mienie. Lecz gdy mocniejszy od niego nadejdzie i pokona go, to zabierze całą broń jego, na której polegał, i rozda jego łupy. Kto nie jest ze Mną, jest przeciwko Mnie; a kto nie zbiera ze Mną, ten rozprasza. Gdy duch nieczysty opuści człowieka, błąka się po miejscach bezwodnych, szukając spoczynku. A gdy go nie znajduje, mówi: „Wrócę do swego domu, skąd wyszedłem”. Przychodzi i zastaje go wymiecionym i przyozdobionym. Wtedy idzie i bierze siedmiu innych duchów, złośliwszych niż on sam; wchodzą i mieszkają tam. I stan późniejszy owego człowieka staje się gorszy niż poprzedni». Oto słowo Pańskie."
    }
  ]
}