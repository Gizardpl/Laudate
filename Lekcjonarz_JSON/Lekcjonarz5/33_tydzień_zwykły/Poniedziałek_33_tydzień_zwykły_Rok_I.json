{
  "url": "https://liturgia.wiara.pl/doc/414179.Poniedzialek-33-tydzien-zwykly-Rok-I",
  "tytul_dnia": "Poniedziałek, 33 tydzień zwykły, Rok I",
  "czytania": [
    {
      "typ": "PIERWSZE CZYTANIE",
      "sigla": "1 Mch 1, 10-15. 41-43. 54-57. 62-64",
      "opis": "Prześladowanie religii Izraela",
      "tekst": "Wyszedł grzeszny korzeń – Antioch Epifanes, syn króla Antiocha. Przebywał on w Rzymie jako zakładnik, a zaczął panować w sto trzydziestym siódmym roku panowania greckiego. W tym to czasie wystąpili spośród Izraela synowie wiarołomni, którzy podburzyli wielu ludzi, mówiąc: «Pójdźmy zawrzeć przymierze z narodami, które mieszkają wokoło nas. Wiele złego bowiem spotkało nas od tego czasu, kiedy się od nich oddaliliśmy». Słowa te w ich mniemaniu uchodziły za dobre. Niektórzy zaś spomiędzy ludu zapalili się do tej sprawy i udali się do króla, a on dał im władzę, żeby wprowadzili pogańskie obyczaje. W Jerozolimie więc wybudowali gimnazjum według pogańskich zwyczajów. Pozbyli się też znaku obrzezania i odpadli od świętego przymierza. Sprzęgli się także z poganami i zaprzedali się im, aby robić to, co złe. Król napisał zarządzenie dla całego swego państwa: «Wszyscy mają być jednym narodem i niech każdy porzuci swoje obyczaje». Wszystkie narody przyjęły ten rozkaz królewski, a nawet wielu Izraelitom spodobał się ten kult przez niego nakazany. Składali więc ofiary bożkom i znieważali szabat. W dniu piętnastym miesiąca Kislew sto czterdziestego piątego roku na ołtarzu całopalenia wybudowano ohydę spustoszenia, a w okolicznych miastach judzkich pobudowano także ołtarze – ofiary kadzielne składano nawet przed drzwiami domów i na ulicach. Księgi Prawa, które znaleziono, darto w strzępy i palono w ogniu. Wyrok królewski pozbawiał życia tego, u kogo gdziekolwiek znalazła się Księga Przymierza, albo jeżeli ktoś postępował zgodnie z nakazami Prawa. Wielu jednak spomiędzy Izraelitów postanowiło sobie, że nie będą jeść nieczystych pokarmów, i mocno trzymało się swego postanowienia. Woleli raczej umrzeć, aniżeli skalać się pokarmem i zbezcześcić święte przymierze. Toteż oddali swe życie. Bardzo wielki gniew Boży zawisł nad Izraelem. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 119 (118), 53 i 61. 134 i 150. 155 i 158 (R.: por. 88)",
      "opis": "",
      "tekst": "Refren: Broń mego życia, abym strzegł praw Twoich.\nGniew mnie ogarnia z powodu grzeszników *\n\nporzucających Twe Prawo.\n\nOplotły mnie więzy grzeszników, *\n\nnie zapomniałem o Twoim Prawie.\nRefren.\nWyzwól mnie z ludzkiego ucisku, *\n\na będę strzegł Twoich postanowień.\n\nZbliżają się niegodziwi moi prześladowcy, *\n\ndalecy są oni od Twojego Prawa.\nRefren.\nDaleko od występnych jest zbawienie, *\n\nbo nie dbają o Twoje ustawy.\n\nNa widok odstępców wstręt mnie ogarnia, *\n\nbo słowa Twojego nie strzegą.\nRefren."
    },
    {
      "typ": "AKLAMACJA",
      "sigla": "J 8, 12",
      "opis": "",
      "tekst": "Aklamacja: Alleluja, alleluja, alleluja.\nJa jestem światłością świata,\n\nkto idzie za Mną, będzie miał światło życia.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 18, 35-43",
      "opis": "Uzdrowienie niewidomego pod Jerychem",
      "tekst": "Kiedy Jezus przybliżał się do Jerycha, jakiś niewidomy siedział przy drodze i żebrał. Gdy usłyszał przeciągający tłum, wypytywał się, co to się dzieje. Powiedzieli mu, że Jezus z Nazaretu przechodzi. Wtedy zaczął wołać: «Jezusie, Synu Dawida, ulituj się nade mną!» Ci, co szli na przedzie, nastawali na niego, żeby umilkł. Lecz on jeszcze głośniej wołał: «Jezusie, Synu Dawida, ulituj się nade mną!» Jezus przystanął i kazał przyprowadzić go do siebie. A gdy się przybliżył, zapytał go: «Co chcesz, abym ci uczynił?» On odpowiedział: «Panie, żebym przejrzał». Jezus mu odrzekł: «Przejrzyj, twoja wiara cię uzdrowiła». Natychmiast przejrzał i szedł za Nim, wielbiąc Boga. Także cały lud, który to widział, oddał chwałę Bogu. Oto słowo Pańskie."
    }
  ]
}