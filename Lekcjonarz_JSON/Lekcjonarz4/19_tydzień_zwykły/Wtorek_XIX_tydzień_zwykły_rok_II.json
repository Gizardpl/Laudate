{
  "url": "https://liturgia.wiara.pl/doc/556999.Wtorek-XIX-tydzien-zwykly-rok-II",
  "tytul_dnia": "Wtorek XIX tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "Ez 2, 8 – 3, 4",
      "opis": "Wizja księgi",
      "tekst": "Tak mówi Pan:\n\n«Ty, synu człowieczy, słuchaj tego, co ci powiem. Nie opieraj się, jak ten lud zbuntowany. Otwórz usta swoje i zjedz, co ci podam». Popatrzyłem, a oto wyciągnięta była w moim kierunku ręka, w której był zwój księgi. Rozwinęła go przede mną; był zapisany z jednej i drugiej strony, a opisane w nim były narzekania, wzdychania i biadania. A On rzekł do mnie: «Synu człowieczy, zjedz to, co masz przed sobą. Zjedz ten zwój i idź przemawiać do Izraelitów!» Otworzyłem więc usta, a On dał mi zjeść ów zwój, mówiąc do mnie: «Synu człowieczy, nasyć żołądek i napełnij wnętrzności swoje tym zwojem, który ci podałem». Zjadłem go, a w ustach moich był słodki jak miód. Potem rzekł do mnie: «Synu człowieczy, udaj się do domu Izraela i przemawiaj do nich moimi słowami». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 119 (118), 14 i 24. 72 i 103. 111 i 131 (R.: por. 103)",
      "opis": "",
      "tekst": "Refren: Nad miód są słodsze Twoje przykazania.\nWięcej się cieszę z drogi wskazanej\n\nprzez Twe napomnienia *\n\nniż z wszelkiego bogactwa.\n\nBo Twe napomnienia są moją rozkoszą, *\n\nmoimi doradcami Twoje ustawy.\nRefren.\nPrawo ust Twoich jest dla mnie lepsze *\n\nniż tysiące sztuk złota i srebra.\n\nJak słodka jest Twoja mowa dla mego podniebienia, *\n\nponad miód słodsza dla ust moich.\nRefren.\nNapomnienia Twoje są moim dziedzictwem na wieki, *\n\nbo są radością mojego serca.\n\nZaczerpnę powietrza otwartymi ustami, *\n\nbo pragnę Twoich przykazań.\nRefren."
    },
    {
      "typ": "AKLAMACJA",
      "sigla": "Mt 11, 29ab",
      "opis": "Aklamacja: Alleluja, alleluja, alleluja.",
      "tekst": "Weźcie na siebie moje jarzmo i uczcie się ode Mnie,\n\nbo jestem cichy i pokornego serca."
    },
    {
      "typ": "EWANGELIA",
      "sigla": "Mt 18, 1-5. 10. 12-14",
      "opis": "Przypowieść o zabłąkanej owcy",
      "tekst": "Uczniowie przystąpili do Jezusa, pytając: «Kto właściwie jest największy w królestwie niebieskim?» On przywołał dziecko, postawił je przed nimi i rzekł: «Zaprawdę, powiadam wam: Jeśli się nie odmienicie i nie staniecie jak dzieci, nie wejdziecie do królestwa niebieskiego. Kto się więc uniży jak to dziecko, ten jest największy w królestwie niebieskim. A kto by jedno takie dziecko przyjął w imię moje, Mnie przyjmuje. Baczcie, żebyście nie gardzili żadnym z tych małych; albowiem powiadam wam: Aniołowie ich w niebie wpatrują się zawsze w oblicze Ojca mojego, który jest w niebie. Jak wam się zdaje? Jeśli ktoś posiada sto owiec i zabłąka się jedna z nich, to czy nie zostawi dziewięćdziesięciu dziewięciu na górach i nie pójdzie szukać tej, która się błąka? A jeśli mu się uda ją odnaleźć, zaprawdę, powiadam wam: cieszy się nią bardziej niż dziewięćdziesięciu dziewięciu tymi, które się nie zabłąkały. Tak też nie jest wolą Ojca waszego, który jest w niebie, żeby zginęło nawet jedno z tych małych». Oto słowo Pańskie."
    }
  ]
}