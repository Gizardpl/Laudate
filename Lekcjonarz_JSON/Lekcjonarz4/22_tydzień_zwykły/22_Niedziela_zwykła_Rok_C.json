{
  "url": "https://liturgia.wiara.pl/doc/425151.22-Niedziela-zwykla-Rok-C",
  "tytul_dnia": "22 Niedziela zwykła, Rok C",
  "czytania": [
    {
      "typ": "PIERWSZE CZYTANIE",
      "sigla": "Syr 3, 17-18. 20. 28-29",
      "opis": "Bóg miłuje pokornych",
      "tekst": "Synu, z łagodnością prowadź swe sprawy, a każdy, kto jest prawy, będzie cię miłował. Im większy jesteś, tym bardziej się uniżaj, a znajdziesz łaskę u Pana. Wielka jest bowiem potęga Pana i przez pokornych bywa chwalony. Na chorobę pyszałka nie ma lekarstwa, albowiem nasienie zła zapuściło w nim korzenie. Serce rozumnego rozważa przypowieść, a ucho słuchacza – to pragnienie mędrca. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 68 (67), 4 i 5ac. 6-7b. 10-11 (R.: por. 11b)",
      "opis": "",
      "tekst": "Refren: Ty, dobry Boże, biednego ochraniasz.\nSprawiedliwi cieszą się i weselą przed Bogiem, *\n\ni rozkoszują radością.\n\nŚpiewajcie Bogu, grajcie Jego imieniu, *\n\nbo Pan Mu na imię.\nRefren.\nOjcem dla sierot i wdów opiekunem *\n\njest Bóg w swym świętym mieszkaniu.\n\nBóg dom gotuje dla opuszczonych, *\n\njeńców prowadzi ku lepszemu życiu.\nRefren.\nDeszcz obfity zesłałeś, Boże, *\n\nTy orzeźwiłeś swe znękane dziedzictwo.\n\nTwoja rodzina, Boże, znalazła to mieszkanie, *\n\nktóre w swej dobroci dałeś ubogiemu.\nRefren."
    },
    {
      "typ": "DRUGIE CZYTANIE",
      "sigla": "Hbr 12, 18-19. 22-24a",
      "opis": "Stare i Nowe Przymierze",
      "tekst": "Bracia:\n\nNie przyszliście do namacalnego i płonącego ognia, do mgły, do ciemności i burzy ani też do grzmiących trąb i do takiego dźwięku słów, iż wszyscy, którzy go usłyszeli, prosili, aby do nich nie mówił. Wy natomiast przyszliście do góry Syjon, do miasta Boga żywego – Jeruzalem niebieskiego, do niezliczonej liczby aniołów, na uroczyste zgromadzenie, i do Kościoła pierworodnych, którzy są zapisani w niebiosach, do Boga, który sądzi wszystkich, do duchów ludzi sprawiedliwych, którzy już doszli do celu, do Pośrednika Nowego Testamentu – Jezusa. Oto słowo Boże."
    },
    {
      "typ": "AKLAMACJA",
      "sigla": "Mt 11, 29ab",
      "opis": "Aklamacja: Alleluja, alleluja, alleluja.",
      "tekst": "Weźcie na siebie moje jarzmo i uczcie się ode Mnie,\n\nbo jestem cichy i pokornego serca."
    },
    {
      "typ": "EWANGELIA",
      "sigla": "Łk 14, 1. 7-14",
      "opis": "Kto się wywyższa, będzie poniżony, a kto się uniża, będzie wywyższony",
      "tekst": "Gdy Jezus przyszedł do domu pewnego przywódcy faryzeuszów, aby w szabat spożyć posiłek, oni Go śledzili. Potem opowiedział zaproszonym przypowieść, gdy zauważył, jak sobie pierwsze miejsca wybierali. Tak mówił do nich: «Jeśli cię ktoś zaprosi na ucztę, nie zajmuj pierwszego miejsca, by przypadkiem ktoś znamienitszy od ciebie nie był zaproszony przez niego. Wówczas przyjdzie ten, kto was obu zaprosił, i powie ci: „Ustąp temu miejsca”, a wtedy musiałbyś ze wstydem zająć ostatnie miejsce. Lecz gdy będziesz zaproszony, idź i usiądź na ostatnim miejscu. A gdy przyjdzie ten, który cię zaprosił, powie ci: „Przyjacielu, przesiądź się wyżej”. I spotka cię zaszczyt wobec wszystkich współbiesiadników. Każdy bowiem, kto się wywyższa, będzie poniżony, a kto się uniża, będzie wywyższony». Do tego zaś, który Go zaprosił, mówił także: «Gdy wydajesz obiad albo wieczerzę, nie zapraszaj swoich przyjaciół ani braci, ani krewnych, ani zamożnych sąsiadów, aby cię i oni nawzajem nie zaprosili, i miałbyś odpłatę. Lecz kiedy urządzasz przyjęcie, zaproś ubogich, ułomnych, chromych i niewidomych. A będziesz szczęśliwy, ponieważ nie mają czym tobie się odwdzięczyć; odpłatę bowiem otrzymasz przy zmartwychwstaniu sprawiedliwych». Oto słowo Pańskie."
    }
  ]
}