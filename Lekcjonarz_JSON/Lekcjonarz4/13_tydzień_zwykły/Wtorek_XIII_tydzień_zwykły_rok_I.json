{
  "url": "https://liturgia.wiara.pl/doc/426613.Wtorek-XIII-tydzien-zwykly-rok-I",
  "tytul_dnia": "Wtorek, XIII tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Rdz 19, 15-29",
      "opis": "Zniszczenie Sodomy i Gomory",
      "tekst": "Gdy zaczynało świtać, aniołowie przynaglali Lota, mówiąc: «Wstań, weź żonę i córki, które są przy tobie, abyś nie zginął z winy tego miasta». Kiedy zaś on zwlekał, mężowie ci chwycili go, jego żonę i dwie córki za ręce – Pan bowiem litował się nad nimi – i wyciągnęli ich, i wyprowadzili poza miasto. A gdy ich już wyprowadzili z miasta, rzekł jeden z nich: «Uchodź, abyś ocalił swe życie. Nie oglądaj się za siebie i nie zatrzymuj się nigdzie w tej okolicy, ale szukaj schronienia w górach, bo inaczej zginiesz!» Ale Lot rzekł do nich: «Nie, panie mój! Jeśli darzysz twego sługę życzliwością, uczyń większą łaskę niż ta, którą mi wyświadczyłeś, ratując mi życie: bo ja nie mogę szukać schronienia w górach, aby tam nie dosięgło mnie nieszczęście i abym nie zginął. Oto jest tu w pobliżu miasto, do którego mógłbym uciec. A choć jest ono małe, w nim znajdę schronienie. Czyż nie jest ono małe? Ja zaś będę mógł ocalić życie». Odpowiedział mu anioł: «Przychylam się i do tej twojej prośby; nie zniszczę więc miasta, o którym mówisz. Szybko zatem schroń się w nim, bo nie mogę dokonać zniszczenia, dopóki tam nie wejdziesz». Dlatego dano temu miastu nazwę Soar. Słońce wzeszło już nad ziemią, gdy Lot przybył do Soaru. A wtedy Pan spuścił na Sodomę i Gomorę deszcz siarki i ognia pochodzący od Pana z nieba. I tak zniszczył te miasta oraz całą okolicę wraz ze wszystkimi mieszkańcami miast, a także roślinność. Żona Lota, która szła za nim, obejrzała się i stała się słupem soli. Abraham, wstawszy rano, udał się na to miejsce, na którym przedtem stał przed Panem. I gdy spojrzał w stronę Sodomy i Gomory i na cały obszar dokoła, zobaczył unoszący się nad ziemią gęsty dym, jak gdyby z pieca, w którym topią metal. Tak więc Bóg, niszcząc okoliczne miasta, wspomniał o Abrahamie i ocalił Lota od zagłady, jakiej uległy te miasta, w których Lot przedtem mieszkał. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 26 (25), 2-3. 9-10. 11-12 (R.: por. 3a)",
      "opis": "",
      "tekst": "Refren: Twoją łaskawość zawsze mam w pamięci.\nDoświadcz mnie, Panie, wystaw mnie na próbę, *\n\nzbadaj me sumienie i serce.\n\nBo przed moimi oczyma łaskawość Twa stoi *\n\ni postępuję w Twojej prawdzie.\nRefren.\nNie zabieraj z grzesznymi mej duszy, *\n\na życia mojego z mężami krwawymi.\n\nW ich ręku zbrodnia, *\n\na ich prawica pełna jest przekupstwa.\nRefren.\nJa zaś kroczę w mojej niewinności, *\n\nwyzwól mnie i zmiłuj się nade mną.\n\nNa równej drodze stoi moja stopa, *\n\nna zgromadzeniach błogosławię Pana.\nRefren."
    },
    {
      "typ": "AKLAMACJA",
      "sigla": "Por. Ps 130 (129), 5",
      "opis": "Aklamacja: Alleluja, alleluja, alleluja.",
      "tekst": "Pokładam nadzieję w Panu,\n\nufam Jego słowu."
    },
    {
      "typ": "EWANGELIA",
      "sigla": "Mt 8, 23-27",
      "opis": "",
      "tekst": "Uciszenie burzy na jeziorze Gdy Jezus wszedł do łodzi, poszli za Nim Jego uczniowie. A oto zerwała się wielka burza na jeziorze, tak że fale zalewały łódź; On zaś spał. Wtedy przystąpili do Niego i obudzili Go, mówiąc: «Panie, ratuj, giniemy!» A On im rzekł: «Czemu bojaźliwi jesteście, ludzie małej wiary?» Potem, powstawszy, zgromił wichry i jezioro, i nastała głęboka cisza. A ludzie pytali zdumieni: «Kimże On jest, że nawet wichry i jezioro są Mu posłuszne?» Oto słowo Pańskie."
    }
  ]
}