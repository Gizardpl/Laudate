{
  "url": "https://liturgia.wiara.pl/doc/426792.15-Niedziela-Zwykla-rok-C",
  "tytul_dnia": "15 Niedziela Zwykła rok C",
  "czytania": [
    {
      "typ": "PIERWSZE CZYTANIE",
      "sigla": "Pwt 30, 10-14",
      "opis": "Prawo Boże nie przekracza ludzkich możliwości",
      "tekst": "Mojżesz powiedział do ludu:\n\n«Będziesz słuchał głosu Pana, Boga swego, przestrzegając Jego poleceń i postanowień zapisanych w księdze tego Prawa; wrócisz do Pana, Boga swego, z całego swego serca i z całej swej duszy. Polecenie to bowiem, które Ja ci dzisiaj daję, nie przekracza twych możliwości i nie jest poza twoim zasięgiem. Nie jest w niebiosach, by można było powiedzieć: „Któż dla nas wstąpi do nieba i przyniesie je nam, a będziemy słuchać i wypełnimy je”. I nie jest za morzem, aby można było powiedzieć: „Któż dla nas uda się za morze i przyniesie je nam, a będziemy słuchać i wypełnimy je”. Słowo to bowiem jest bardzo blisko ciebie: w twych ustach i w twoim sercu, byś je mógł wypełnić». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 69 (68), 14. 17 i 30. 31 i 33-34. 36-37 (R.: por. 33b)",
      "opis": "",
      "tekst": "Refren: Ożyje serce szukających Boga.\nPanie, modlę się do Ciebie *\n\nw czas łaski, o Boże.\n\nWysłuchaj mnie w Twojej wielkiej dobroci, *\n\nw Twojej zbawczej wierności.\nRefren.\nWysłuchaj mnie, Panie, bo miłość Twoja jest łaskawa, *\n\nspojrzyj na mnie w ogromie swego miłosierdzia.\n\nJestem nędzny i pełen cierpienia, *\n\nniech pomoc Twa, Boże, mnie strzeże.\nRefren.\nPieśnią chcę chwalić imię Boga *\n\ni wielbić Go z dziękczynieniem.\n\nPatrzcie i cieszcie się, ubodzy, †\n\nniech ożyje serce szukających Boga. *\n\nBo Pan wysłuchuje biednych\n\ni swoimi więźniami nie gardzi.\nRefren.\nGdyż Bóg ocali Syjon i miasta Judy zbuduje, *\n\ntam będą mieszkać i mieć posiadłości.\n\nTo będzie dziedzictwem potomstwa sług Jego, *\n\nmiłujący Jego imię przebywać tam będą.\nRefren.\nRefren: Nakazy Pana są radością serca.\nPrawo Pańskie jest doskonałe i pokrzepia duszę, *\n\nświadectwo Pana jest pewne, nierozważnego uczy mądrości.\n\nJego słuszne nakazy radują serce, *\n\njaśnieje przykazanie Pana i olśniewa oczy.\nRefren.\nBojaźń Pana jest szczera i trwa na wieki, *\n\nsądy Pana prawdziwe, wszystkie razem słuszne.\n\nCenniejsze nad złoto, nad złoto najczystsze, *\n\nsłodsze od miodu płynącego z plastra.\nRefren."
    },
    {
      "typ": "DRUGIE CZYTANIE",
      "sigla": "Kol 1, 15-20",
      "opis": "Wszystko zostało stworzone przez Chrystusa i dla Niego",
      "tekst": "Chrystus Jezus jest obrazem Boga niewidzialnego – Pierworodnym wobec każdego stworzenia, bo w Nim zostało wszystko stworzone: i to, co w niebiosach, i to, co na ziemi, byty widzialne i niewidzialne, czy to Trony, czy Panowania, czy Zwierzchności, czy Władze. Wszystko przez Niego i dla Niego zostało stworzone. On jest przed wszystkim i wszystko w Nim ma istnienie. I On jest Głową Ciała – Kościoła. On jest Początkiem. Pierworodnym spośród umarłych, aby sam zyskał pierwszeństwo we wszystkim. Zechciał bowiem Bóg, aby w Nim zamieszkała cała Pełnia i aby przez Niego znów pojednać wszystko z sobą: przez Niego – i to, co na ziemi, i to, co w niebiosach, wprowadziwszy pokój przez krew Jego krzyża. Oto słowo Boże."
    },
    {
      "typ": "AKLAMACJA",
      "sigla": "Por. J 6, 63c. 68c",
      "opis": "Aklamacja: Alleluja, alleluja, alleluja.",
      "tekst": "Słowa Twoje, Panie, są duchem i życiem.\n\nTy masz słowa życia wiecznego."
    },
    {
      "typ": "EWANGELIA",
      "sigla": "Łk 10, 25-37",
      "opis": "Przypowieść o miłosiernym Samarytaninie",
      "tekst": "Powstał jakiś uczony w Prawie i wystawiając Jezusa na próbę, zapytał: «Nauczycielu, co mam czynić, aby osiągnąć życie wieczne?» Jezus mu odpowiedział: «Co jest napisane w Prawie? Jak czytasz?» On rzekł: «Będziesz miłował Pana, Boga swego, całym swoim sercem, całą swoją duszą, całą swoją mocą i całym swoim umysłem; a swego bliźniego jak siebie samego». Jezus rzekł do niego: «Dobrze odpowiedziałeś. To czyń, a będziesz żył». Lecz on, chcąc się usprawiedliwić, zapytał Jezusa: «A kto jest moim bliźnim?» Jezus, nawiązując do tego, rzekł: «Pewien człowiek schodził z Jeruzalem do Jerycha i wpadł w ręce zbójców. Ci nie tylko go obdarli, lecz jeszcze rany mu zadali i zostawiwszy na pół umarłego, odeszli. Przypadkiem przechodził tą drogą pewien kapłan; zobaczył go i minął. Tak samo lewita, gdy przyszedł na to miejsce i zobaczył go, minął. Pewien zaś Samarytanin, wędrując, przyszedł również na to miejsce. Gdy go zobaczył, wzruszył się głęboko: podszedł do niego i opatrzył mu rany, zalewając je oliwą i winem; potem wsadził go na swoje bydlę, zawiózł do gospody i pielęgnował go. Następnego zaś dnia wyjął dwa denary, dał gospodarzowi i rzekł: „Miej o nim staranie, a jeśli co więcej wydasz, ja oddam tobie, gdy będę wracał”. Kto z tych trzech okazał się według ciebie bliźnim tego, który wpadł w ręce zbójców?» On odpowiedział: «Ten, który mu okazał miłosierdzie». Jezus mu rzekł: «Idź, i ty czyń podobnie!» Oto słowo Pańskie."
    }
  ]
}