{
  "url": "https://liturgia.wiara.pl/doc/429092.Wtorek-21-tydzien-zwykly-Rok-II",
  "tytul_dnia": "Wtorek, 21 tydzień zwykły, Rok II",
  "czytania": [
    {
      "typ": "PIERWSZE CZYTANIE",
      "sigla": "2 Tes 2, 1-3a. 14-17",
      "opis": "Ostrzeżenie przed fałszywymi naukami",
      "tekst": "W sprawie przyjścia Pana naszego, Jezusa Chrystusa, i naszego zgromadzenia się wokół Niego prosimy was, bracia, abyście się nie dali zbyt łatwo zachwiać w waszym rozumieniu ani zastraszyć bądź przez ducha, bądź przez mowę, bądź przez list, rzekomo od nas pochodzący, jakby już nastawał dzień Pański. Niech was w żaden sposób nikt nie zwodzi. Po to wezwał was przez nasze głoszenie Ewangelii, abyście dostąpili chwały Pana naszego, Jezusa Chrystusa. Przeto, bracia, trwajcie niewzruszenie i trzymajcie się tradycji, o których zostaliście pouczeni bądź żywym słowem, bądź za pośrednictwem naszego listu. Sam zaś Pan nasz, Jezus Chrystus, i Bóg, Ojciec nasz, który nas umiłował i przez łaskę udzielił nam wiecznego pocieszenia i dobrej nadziei, niech pocieszy serca wasze i niech utwierdzi w każdym działaniu i dobrej mowie. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 96 (95), 10. 11-12. 13 (R.: por. 13ab)",
      "opis": "",
      "tekst": "Refren: Pan Bóg nadchodzi, aby sądzić ziemię.\nGłoście wśród ludów, *\n\nże Pan jest królem.\n\nOn świat tak utwierdził, że się nie zachwieje, *\n\nbędzie sprawiedliwie sądził ludy.\nRefren.\nNiech się radują niebiosa i ziemia weseli, *\n\nniech szumi morze i wszystko, co je napełnia.\n\nNiech się cieszą pola i wszystko, co na nich rośnie, *\n\nniech wszystkie drzewa w lasach wykrzykują z radości.\nRefren.\nPrzed obliczem Pana, który już się zbliża, *\n\nktóry już się zbliża, by osądzić ziemię.\n\nOn będzie sądził świat sprawiedliwie, *\n\na ludy według swej prawdy.\nRefren."
    },
    {
      "typ": "AKLAMACJA",
      "sigla": "Por. Hbr 4, 12",
      "opis": "",
      "tekst": "Aklamacja: Alleluja, alleluja, alleluja.\nŻywe jest słowo Boże i skuteczne,\n\nzdolne osądzić pragnienia i myśli serca.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 23, 23-26",
      "opis": "Biada obłudnikom",
      "tekst": "Jezus przemówił tymi słowami:\n\n«Biada wam, uczeni w Piśmie i faryzeusze obłudnicy, bo dajecie dziesięcinę z mięty, kopru i kminku, lecz zaniedbaliście to, co ważniejsze jest w Prawie: sprawiedliwość, miłosierdzie i wiarę. To zaś należało czynić, a tamtego nie zaniedbywać. Ślepi przewodnicy, którzy przecedzacie komara, a połykacie wielbłąda! Biada wam, uczeni w Piśmie i faryzeusze obłudnicy, bo dbacie o czystość zewnętrznej strony kubka i misy, a wewnątrz pełne są zdzierstwa i niepowściągliwości. Faryzeuszu ślepy! Oczyść wpierw wnętrze kubka, żeby i zewnętrzna jego strona stała się czysta». Oto słowo Pańskie."
    }
  ]
}