{
  "url": "https://liturgia.wiara.pl/doc/416875.Sroda-27-tydzien-zwykly-Rok-I",
  "tytul_dnia": "Środa, 27 tydzień zwykły, Rok I",
  "czytania": [
    {
      "typ": "PIERWSZE CZYTANIE",
      "sigla": "Jon 4, 1-11",
      "opis": "Bóg poucza Jonasza o potrzebie miłosierdzia",
      "tekst": "Gdy Bóg przebaczył Niniwitom, nie podobało się to Jonaszowi i oburzył się. Modlił się więc do Pana i mówił:\n\n\n\n«Proszę, Panie, czy nie to właśnie miałem na myśli, będąc jeszcze w moim kraju? Dlatego postanowiłem uciec do Tarszisz, bo wiem, że Ty jesteś Bogiem łagodnym i miłosiernym, nieskorym do gniewu i bogatym w łaskę, litującym się nad niedolą. Teraz, Panie, zabierz mi, proszę, moje życie, albowiem lepsza dla mnie śmierć niż życie». Pan odrzekł: «Czy uważasz, że słusznie jesteś oburzony?» Jonasz wyszedł z miasta, zatrzymał się po jego wschodniej stronie, tam zrobił sobie szałas i usiadł w cieniu, aby widzieć, co się będzie działo w mieście. A Pan Bóg sprawił, że krzew rycynusowy wyrósł nad Jonaszem, by cień był nad jego głową i żeby mu ująć jego goryczy. Jonasz bardzo się ucieszył tym krzewem. Ale z nastaniem brzasku dnia następnego Bóg zesłał robaczka, aby uszkodził krzew, tak iż usechł. A potem, gdy wzeszło słońce, zesłał Bóg gorący wschodni wiatr. Słońce tak prażyło Jonasza w głowę, że zasłabł. Życzył więc sobie śmierci i mówił: «Lepiej dla mnie umrzeć, aniżeli żyć». Na to rzekł Bóg do Jonasza: «Czy słusznie się oburzasz z powodu tego krzewu?» On odpowiedział: «Słusznie jestem śmiertelnie zagniewany». Rzekł Pan: «Tobie żal krzewu, którego nie uprawiałeś i nie wyhodowałeś, który w nocy wyrósł i w nocy zginął. A czyż Ja nie powinienem okazać litości Niniwie, wielkiemu miastu, gdzie znajduje się więcej niż sto dwadzieścia tysięcy ludzi, którzy nie odróżniają swej prawej ręki od lewej, a nadto mnóstwo zwierząt?» Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 86 (85), 3-4. 5-6. 9-10 (R.: por. 15a)",
      "opis": "",
      "tekst": "Refren: Panie, Ty jesteś Bogiem miłosiernym.\nPanie, zmiłuj się nade mną, *\n\nbo nieustannie wołam do Ciebie.\n\nUraduj duszę swego sługi, *\n\nku Tobie, Panie, wznoszę moją duszę.\nRefren.\nTy bowiem, Panie, jesteś dobry i łaskawy, *\n\npełen łaski dla wszystkich, którzy Cię wzywają.\n\nWysłuchaj, Panie, modlitwę moją *\n\ni zważ na głos mojej prośby.\nRefren.\nPrzyjdą wszystkie ludy przez Ciebie stworzone †\n\ni Tobie, Panie, oddadzą pokłon, *\n\nbędą sławiły Twe imię.\n\nBo Ty jesteś wielki i czynisz cuda, *\n\ntylko Ty jesteś Bogiem.\nRefren."
    },
    {
      "typ": "AKLAMACJA",
      "sigla": "Por. Rz 8, 15bc",
      "opis": "",
      "tekst": "Aklamacja: Alleluja, alleluja, alleluja.\nOtrzymaliście Ducha przybrania za synów,\n\nw którym wołamy: «Abba, Ojcze».\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 11, 1-4",
      "opis": "Jezus uczy modlitwy",
      "tekst": "Jezus, przebywając w jakimś miejscu, modlił się, a kiedy skończył, rzekł jeden z uczniów do Niego: «Panie, naucz nas modlić się, tak jak i Jan nauczył swoich uczniów». A On rzekł do nich: «Kiedy będziecie się modlić, mówcie: Ojcze, niech się święci Twoje imię; niech przyjdzie Twoje królestwo! Naszego chleba powszedniego dawaj nam na każdy dzień i przebacz nam nasze grzechy, bo i my przebaczamy każdemu, kto przeciw nam zawini; i nie dopuść, byśmy ulegli pokusie». Oto słowo Pańskie."
    }
  ]
}