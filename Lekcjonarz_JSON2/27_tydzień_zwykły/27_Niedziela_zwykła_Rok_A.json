{
  "url": "https://liturgia.wiara.pl/doc/416880.27-Niedziela-zwykla-Rok-A",
  "tytul_dnia": "27 Niedziela zwykła, Rok A",
  "czytania": [
    {
      "typ": "PIERWSZE CZYTANIE",
      "sigla": "Iz 5, 1-7",
      "opis": "Pieśń o winnicy",
      "tekst": "Chcę zaśpiewać memu Przyjacielowi pieśń o Jego miłości ku swojej winnicy! Przyjaciel mój miał winnicę na żyznym pagórku. Otóż okopał ją i oczyścił z kamieni, i zasadził w niej szlachetną winorośl; pośrodku niej zbudował wieżę, także i tłocznię w niej wykuł. I spodziewał się, że wyda winogrona, lecz ona cierpkie wydała jagody. «Teraz więc, o mieszkańcy Jeruzalem i mężowie z Judy, rozsądźcie, proszę, między Mną a winnicą moją. Co jeszcze miałem uczynić winnicy mojej, a nie uczyniłem w niej? Czemu, gdy czekałem, by winogrona wydała, ona cierpkie dała jagody? Więc dobrze! Pokażę wam, co uczynię winnicy mojej: rozbiorę jej żywopłot, by ją rozgrabiono, rozwalę jej ogrodzenie, by ją stratowano. Zamienię ją w pustynię, nie będzie przycinana ni plewiona, tak iż wzejdą osty i ciernie. Chmurom zakażę spuszczać na nią deszcz». Otóż winnicą Pana Zastępów jest dom Izraela, a ludzie z Judy szczepem Jego wybranym. Oczekiwał On tam sprawiedliwości, a oto rozlew krwi, i prawowierności, a oto krzyk grozy. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 80 (79), 9 i 12. 13-14. 15-16. 19-20 (R.: por. Iz 5, 7a)",
      "opis": "",
      "tekst": "Refren: Winnicą Pana jest dom Izraela.\nPrzeniosłeś winorośl z Egiptu *\n\ni zasadziłeś ją, wygnawszy pogan.\n\nRozpostarła swe pędy aż do Morza, *\n\naż do Rzeki swoje latorośle.\nRefren.\nDlaczego zburzyłeś jej ogrodzenie *\n\ni każdy przechodzień zrywa jej grona?\n\nNiszczy ją dzik leśny *\n\ni obgryzają polne zwierzęta.\nRefren.\nPowróć, Boże Zastępów, *\n\nwejrzyj z nieba, spójrz i nawiedź tę winorośl.\n\nChroń to, co zasadziła Twoja prawica, *\n\nlatorośl, którą umocniłeś dla siebie.\nRefren.\nJuż więcej nie odwrócimy się od Ciebie, *\n\ndaj nam nowe życie, a będziemy Cię chwalili.\n\nOdnów nas, Panie, Boże Zastępów, †\n\ni rozjaśnij nad nami swoje oblicze, *\n\na będziemy zbawieni.\nRefren."
    },
    {
      "typ": "DRUGIE CZYTANIE",
      "sigla": "Flp 4, 6-9",
      "opis": "Czyńcie to, czego się nauczyliście, a Bóg pokoju będzie z wami",
      "tekst": "Bracia:\n\nO nic się już nie martwcie, ale w każdej sprawie wasze prośby przedstawiajcie Bogu w modlitwie i błaganiu z dziękczynieniem. A pokój Boży, który przewyższa wszelki umysł, będzie strzegł waszych serc i myśli w Chrystusie Jezusie. Na koniec, bracia, wszystko, co jest prawdziwe, co godne, co sprawiedliwe, co czyste, co miłe, co zasługuje na uznanie: jeśli jest jakąś cnotą i czynem chwalebnym – to bierzcie pod rozwagę. Czyńcie to, czego się nauczyliście, co przejęliście, co usłyszeliście i co zobaczyliście u mnie, a Bóg pokoju będzie z wami. Oto słowo Boże."
    },
    {
      "typ": "AKLAMACJA",
      "sigla": "Por. J 15, 16",
      "opis": "",
      "tekst": "Aklamacja: Alleluja, alleluja, alleluja.\nNie wy Mnie wybraliście, ale Ja was wybrałem,\n\nabyście szli i owoc przynosili.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 21, 33-43",
      "opis": "Przypowieść o dzierżawcach winnicy",
      "tekst": "Jezus powiedział do arcykapłanów i starszych ludu:\n\n«Posłuchajcie innej przypowieści. Był pewien gospodarz, który założył winnicę. Otoczył ją murem, wykopał w niej tłocznie, zbudował wieżę, w końcu oddał ją w dzierżawę rolnikom i wyjechał. Gdy nadszedł czas zbiorów, posłał swoje sługi do rolników, by odebrali plon jemu należny. Ale rolnicy chwycili jego sługi i jednego obili, drugiego zabili, trzeciego zaś ukamienowali. Wtedy posłał inne sługi, więcej niż za pierwszym razem, lecz i z nimi tak samo postąpili. W końcu posłał do nich swego syna, tak sobie myśląc: Uszanują mojego syna. Lecz rolnicy, zobaczywszy syna, mówili do siebie: „To jest dziedzic; chodźcie, zabijmy go, a posiądziemy jego dziedzictwo”. Chwyciwszy go, wyrzucili z winnicy i zabili. Kiedy więc przybędzie właściciel winnicy, co uczyni z owymi rolnikami?» Rzekli Mu: «Nędzników marnie wytraci, a winnicę odda w dzierżawę innym rolnikom, takim, którzy mu będą oddawali plon we właściwej porze». Jezus im rzekł: «Czy nigdy nie czytaliście w Piśmie: „Ten właśnie kamień, który odrzucili budujący, stał się głowicą węgła. Pan to sprawił, i jest cudem w naszych oczach”. Dlatego powiadam wam: Królestwo Boże będzie wam zabrane, a dane narodowi, który wyda jego owoce». Oto słowo Pańskie."
    }
  ]
}