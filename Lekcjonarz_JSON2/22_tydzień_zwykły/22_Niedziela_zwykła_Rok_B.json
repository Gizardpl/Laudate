{
  "url": "https://liturgia.wiara.pl/doc/425152.22-Niedziela-zwykla-Rok-B",
  "tytul_dnia": "22 Niedziela zwykła, Rok B",
  "czytania": [
    {
      "typ": "PIERWSZE CZYTANIE",
      "sigla": "Pwt 4, 1-2. 6-8",
      "opis": "Wezwanie do zachowania przykazań",
      "tekst": "Mojżesz powiedział do ludu:\n\n«A teraz, Izraelu, słuchaj praw i nakazów, które uczę was wypełniać, abyście żyli i doszli do posiadania ziemi, którą wam daje Pan, Bóg waszych ojców. Nic nie dodacie do tego, co ja wam nakazuję, i nic z tego nie odejmiecie, zachowując nakazy Pana, Boga waszego, które na was nakładam. Strzeżcie ich i wypełniajcie je, bo one są waszą mądrością i umiejętnością w oczach narodów, które usłyszawszy o tych prawach, powiedzą: „Z pewnością ten wielki naród to lud mądry i rozumny”. Bo któryż wielki naród ma bogów tak bliskich, jak Pan, Bóg nasz, ilekroć Go wzywamy? Któryż wielki naród ma prawa i nakazy tak sprawiedliwe, jak całe to Prawo, które ja wam dziś daję?» Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 15 (14), 1b-2. 3 i 4b. 4c-5 (R.: por. 1b)",
      "opis": "",
      "tekst": "Refren: Prawy zamieszka w domu Twoim, Panie.\nKto będzie przebywał w Twym przybytku, Panie, *\n\nkto zamieszka na Twej górze świętej?\n\nTen, kto postępuje nienagannie, działa sprawiedliwie *\n\ni mówi prawdę w swym sercu.\nRefren.\nKto swym językiem oszczerstw nie głosi, *\n\nkto nie czyni bliźniemu nic złego\n\ni nie ubliża swoim sąsiadom, *\n\nale szanuje tego, który oddaje cześć Bogu.\nRefren.\nKto dotrzyma przysięgi niekorzystnej dla siebie, *\n\nkto nie daje swych pieniędzy na lichwę\n\ni nie da się przekupić przeciw niewinnemu. *\n\nKto tak postępuje, nigdy się nie zachwieje.\nRefren."
    },
    {
      "typ": "DRUGIE CZYTANIE",
      "sigla": "Jk 1, 17-18. 21b-22. 27",
      "opis": "Wprowadzać słowo w czyn",
      "tekst": "Bracia moi umiłowani:\n\nKażde dobro, jakie otrzymujemy, i wszelki dar doskonały zstępują z góry, od Ojca świateł, u którego nie ma przemiany ani cienia zmienności. Ze swej woli zrodził nas przez słowo prawdy, byśmy byli jakby pierwocinami Jego stworzeń. Przyjmijcie w duchu łagodności zaszczepione w was słowo, które ma moc zbawić dusze wasze. Wprowadzajcie zaś słowo w czyn, a nie bądźcie tylko słuchaczami oszukującymi samych siebie. Religijność czysta i bez skazy wobec Boga i Ojca jest taka: opiekować się sierotami i wdowami w ich utrapieniach i zachować siebie samego nie skażonym wpływami świata. Oto słowo Boże."
    },
    {
      "typ": "AKLAMACJA",
      "sigla": "Jk 1, 18",
      "opis": "",
      "tekst": "Aklamacja: Alleluja, alleluja, alleluja.\nZe swej woli zrodził nas Ojciec przez słowo prawdy,\n\nbyśmy byli jakby pierwocinami Jego stworzeń.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 7, 1-8a. 14-15. 21-23",
      "opis": "Prawo Boże a zwyczaje",
      "tekst": "U Jezusa zebrali się faryzeusze i kilku uczonych w Piśmie, którzy przybyli z Jerozolimy. I zauważyli, że niektórzy z Jego uczniów brali posiłek nieczystymi, to znaczy nie obmytymi rękami. Faryzeusze bowiem, i w ogóle Żydzi, trzymając się tradycji starszych, nie jedzą, jeśli sobie rąk nie obmyją, rozluźniając pięść. I gdy wrócą z rynku, nie jedzą, dopóki się nie obmyją. Jest jeszcze wiele innych zwyczajów, które przejęli i których przestrzegają, jak obmywanie kubków, dzbanków, naczyń miedzianych. Zapytali Go więc faryzeusze i uczeni w Piśmie: «Dlaczego Twoi uczniowie nie postępują według tradycji starszych, lecz jedzą nieczystymi rękami?» Odpowiedział im: «Słusznie prorok Izajasz powiedział o was, obłudnikach, jak jest napisane: „Ten lud czci Mnie wargami, lecz sercem swym daleko jest ode Mnie. Ale czci Mnie na próżno, ucząc zasad podanych przez ludzi”. Uchyliliście przykazanie Boże, a trzymacie się ludzkiej tradycji». Potem przywołał znowu tłum do siebie i rzekł do niego: «Słuchajcie Mnie, wszyscy, i zrozumcie! Nic nie wchodzi z zewnątrz w człowieka, co mogłoby uczynić go nieczystym; lecz to, co wychodzi z człowieka, to czyni człowieka nieczystym. Z wnętrza bowiem, z serca ludzkiego pochodzą złe myśli, nierząd, kradzieże, zabójstwa, cudzołóstwa, chciwość, przewrotność, podstęp, wyuzdanie, zazdrość, obelgi, pycha, głupota. Całe to zło z wnętrza pochodzi i czyni człowieka nieczystym». Oto słowo Pańskie."
    }
  ]
}