{
  "url": "https://liturgia.wiara.pl/doc/412918.Sobota-IV-tygodnia-Wielkiego-Postu",
  "tytul_dnia": "Sobota IV tygodnia Wielkiego Postu",
  "czytania": [
    {
      "typ": "PIERWSZE CZYTANIE",
      "sigla": "Jr 11, 18-20",
      "opis": "Jak baranek, którego prowadzą na zabicie",
      "tekst": "Pan mnie pouczył i zrozumiałem; wtedy przejrzałem ich postępki. Ja zaś jak potulny baranek, którego prowadzą na zabicie, nie wiedziałem, że powzięli przeciw mnie zgubne plany: «Zniszczmy drzewo w pełni jego sił, zgładźmy go z ziemi żyjących, a jego imienia niech już nikt nie wspomina!» Lecz Pan Zastępów jest sprawiedliwym sędzią, bada nerki i serce. Chciałbym zobaczyć Twoją pomstę na nich, albowiem Tobie powierzam moją sprawę. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 7, 2-3. 9b-10. 11-12 (R.: por. 2a)",
      "opis": "",
      "tekst": "Refren: Panie, mój Boże, Tobie zaufałem.\nPanie, Boże mój, do Ciebie się uciekam, *\n\nwybaw mnie i uwolnij od wszystkich prześladowców,\n\nzanim, jak lew, ktoś nie porwie i nie rozszarpie mej duszy, *\n\ngdy zabraknie wybawcy.\nRefren.\nPanie, przyznaj mi słuszność według mej sprawiedliwości *\n\ni niewinności, która jest we mnie.\n\nNiech ustanie nieprawość występnych, †\n\na sprawiedliwego umocnij, *\n\nBoże sprawiedliwy, który przenikasz serca i sumienia.\nRefren.\nBóg jest dla mnie tarczą, *\n\nOn zbawia ludzi prostego serca.\n\nBóg, sędzia sprawiedliwy, *\n\nBóg co dzień pałający gniewem.\nRefren."
    },
    {
      "typ": "AKLAMACJA",
      "sigla": "Por. Łk 8, 15",
      "opis": "Aklamacja: Chwała Tobie, Królu wieków.",
      "tekst": "Błogosławieni, którzy w sercu dobrym i szlachetnym zatrzymują słowo Boże\n\ni wydają owoc dzięki swojej wytrwałości."
    },
    {
      "typ": "EWANGELIA",
      "sigla": "J 7, 40-53",
      "opis": "Spory około osoby Jezusa",
      "tekst": "Wśród tłumów słuchających Jezusa odezwały się głosy: «Ten prawdziwie jest prorokiem». Inni mówili: «To jest Mesjasz». «Ale – mówili drudzy – czyż Mesjasz przyjdzie z Galilei? Czyż Pismo nie mówi, że Mesjasz będzie pochodził z potomstwa Dawidowego i z miasteczka Betlejem, skąd był Dawid?» I powstał w tłumie rozłam z Jego powodu. Niektórzy chcieli Go nawet pojmać, lecz nikt nie podniósł na Niego ręki. Wrócili więc strażnicy do arcykapłanów i faryzeuszy, a ci rzekli do nich: «Czemu go nie pojmaliście?» Strażnicy odpowiedzieli: «Nigdy jeszcze nikt tak nie przemawiał jak ten człowiek». Odpowiedzieli im faryzeusze: «Czyż i wy daliście się zwieść? Czy ktoś ze zwierzchników lub faryzeuszy uwierzył w Niego? A ten tłum, który nie zna Prawa, jest przeklęty». Odezwał się do nich jeden spośród nich, Nikodem, ten, który przedtem przyszedł do Niego: «Czy Prawo nasze potępia człowieka, zanim go wpierw nie przesłucha i nie zbada, co on czyni?» Odpowiedzieli mu: «Czy i ty jesteś z Galilei? Zbadaj i zobacz, że żaden prorok nie powstaje z Galilei». I rozeszli się – każdy do swego domu. Oto słowo Pańskie."
    }
  ]
}