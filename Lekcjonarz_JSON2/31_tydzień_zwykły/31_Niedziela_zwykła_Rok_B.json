{
  "url": "https://liturgia.wiara.pl/doc/414882.31-Niedziela-zwykla-Rok-B",
  "tytul_dnia": "31 Niedziela zwykła, Rok B",
  "czytania": [
    {
      "typ": "PIERWSZE CZYTANIE",
      "sigla": "Pwt 6, 2-6",
      "opis": "Będziesz miłował Boga z całego serca",
      "tekst": "Mojżesz powiedział do ludu:\n\n«Będziesz się bał Pana, Boga swego, zachowując wszystkie Jego nakazy i prawa, które ja tobie rozkazuję wypełniać, tobie, twym synom i wnukom, po wszystkie dni życia twego, byś długo mógł żyć. Słuchaj, Izraelu, i pilnie tego przestrzegaj, aby ci się dobrze powodziło i abyś się bardzo rozmnożył, jak ci przyrzekł Pan, Bóg ojców twoich, że ci da ziemię opływającą w mleko i miód. Słuchaj, Izraelu, Pan jest naszym Bogiem – Pan jedynie. Będziesz więc miłował Pana, Boga twojego, z całego swego serca, z całej duszy swojej, ze wszystkich swych sił. Pozostaną w twym sercu te słowa, które ja ci dziś nakazuję». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 18 (17), 2-3a. 3b-4. 47 i 51ab (R.: 2)",
      "opis": "",
      "tekst": "Refren: Miłuję Ciebie, Panie, Mocy moja.\nMiłuję Cię, Panie, *\n\nMocy moja,\n\nPanie, Opoko moja i Twierdzo, *\n\nmój Wybawicielu.\nRefren.\nBoże, Skało moja, na którą się chronię, *\n\nTarczo moja, Mocy zbawienia mego i moja Obrono.\n\nWzywam Pana, godnego chwały, *\n\ni wyzwolony będę od moich nieprzyjaciół.\nRefren\nNiech żyje Pan, niech będzie błogosławiona moja Opoka, *\n\nniech będzie wywyższony mój Bóg i Zbawca.\n\nTy dałeś wielkie zwycięstwo królowi *\n\ni łaską obdarzyłeś Dawida, Twego pomazańca.\nRefren."
    },
    {
      "typ": "DRUGIE CZYTANIE",
      "sigla": "Hbr 7, 23-28",
      "opis": "Nieprzemijające kapłaństwo",
      "tekst": "Bracia:\n\nWielu było kapłanów poprzedniego Przymierza, gdyż śmierć nie zezwalała im trwać przy życiu. Ten właśnie, ponieważ trwa na wieki, ma kapłaństwo nieprzemijające. Przeto i zbawiać na wieki może całkowicie tych, którzy przez Niego przystępują do Boga, bo wciąż żyje, aby się wstawiać za nimi. Takiego bowiem potrzeba nam było arcykapłana: świętego, niewinnego, nieskalanego, oddzielonego od grzeszników, wywyższonego ponad niebiosa, takiego, który nie jest zobowiązany, jak inni arcykapłani, do składania codziennej ofiary najpierw za swoje grzechy, a potem za grzechy ludu. To bowiem uczynił raz na zawsze, ofiarując samego siebie. Prawo bowiem ustanawiało arcykapłanami ludzi obciążonych słabością, słowo zaś przysięgi, złożonej po nadaniu Prawa, ustanawia arcykapłanem Syna doskonałego na wieki. Oto słowo Boże."
    },
    {
      "typ": "AKLAMACJA",
      "sigla": "J 14, 23",
      "opis": "",
      "tekst": "Aklamacja: Alleluja, alleluja, alleluja.\nJeśli Mnie kto miłuje, będzie zachowywał moją naukę,\n\na Ojciec mój umiłuje go i przyjdziemy do niego.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 12, 28b-34",
      "opis": "Największe przykazanie",
      "tekst": "Jeden z uczonych w Piśmie podszedł do Jezusa i zapytał Go: «Które jest pierwsze ze wszystkich przykazań?» Jezus odpowiedział: «Pierwsze jest: „Słuchaj, Izraelu, Pan Bóg nasz jest jedynym Panem. Będziesz miłował Pana, Boga swego, całym swoim sercem, całą swoją duszą, całym swoim umysłem i całą swoją mocą”. Drugie jest to: „Będziesz miłował swego bliźniego jak siebie samego”. Nie ma innego przykazania większego od tych». Rzekł Mu uczony w Piśmie: «Bardzo dobrze, Nauczycielu, słusznie powiedziałeś, bo Jeden jest i nie ma innego prócz Niego. Miłować Go całym sercem, całym umysłem i całą mocą i miłować bliźniego jak siebie samego znaczy daleko więcej niż wszystkie całopalenia i ofiary». Jezus, widząc, że rozumnie odpowiedział, rzekł do niego: «Niedaleko jesteś od królestwa Bożego». I nikt już nie odważył się Go więcej pytać. Oto słowo Pańskie."
    }
  ]
}