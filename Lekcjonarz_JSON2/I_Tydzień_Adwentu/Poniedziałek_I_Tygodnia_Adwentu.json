{
  "url": "https://liturgia.wiara.pl/doc/413309.Poniedzialek-I-Tygodnia-Adwentu",
  "tytul_dnia": "Poniedziałek I Tygodnia Adwentu",
  "czytania": [
    {
      "typ": "PIERWSZE CZYTANIE",
      "sigla": "Iz 2, 1-5",
      "opis": "Radość zbawionych",
      "tekst": "Widzenie Izajasza, syna Amosa, dotyczące Judy i Jerozolimy:\n\nStanie się na końcu czasów, że góra świątyni Pańskiej stać będzie mocno na szczycie gór i wystrzeli ponad pagórki. Wszystkie narody do niej popłyną, mnogie ludy pójdą i rzekną: «Chodźcie, wstąpmy na górę Pańską, do świątyni Boga Jakuba! Niech nas nauczy dróg swoich, byśmy kroczyli Jego ścieżkami. Bo Prawo pochodzi z Syjonu i słowo Pańskie – z Jeruzalem». On będzie rozjemcą pomiędzy ludami i sędzią dla licznych narodów. Wtedy swe miecze przekują na lemiesze, a swoje włócznie na sierpy. Naród przeciw narodowi nie podniesie miecza, nie będą się więcej zaprawiać do wojny. Chodźcie, domu Jakuba, postępujmy w światłości Pańskiej! Oto słowo Boże. W owym dniu odrośl Pana stanie się ozdobą i chwałą, a owoc ziemi przepychem i krasą dla ocalałych z Izraela. I będzie tak: Ktokolwiek pozostał żywy na Syjonie i kto się ostał w Jeruzalem, każdy będzie nazwany świętym i wpisany do Księgi Życia w Jeruzalem. Gdy Pan obmyje brud Córy Syjońskiej i krew rozlaną w Jeruzalem oczyści powiewem sądu i podmuchem pożogi, wtedy Pan przyjdzie spocząć na całej przestrzeni góry Syjon i na tych, którzy się tam zgromadzą, we dnie jako obłok z dymu, w nocy jako olśniewający płomień ognia. Albowiem nad wszystkim chwała Pańska będzie osłoną i namiotem, by za dnia dać cień przed skwarem, ucieczkę zaś i schronienie przed nawałnicą i ulewą. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 122 (121), 1b-2. 4-5. 6-7. 8-9 (R.: por. 1bc)",
      "opis": "",
      "tekst": "Refren: Idźmy z radością na spotkanie Pana.\nUcieszyłem się, gdy mi powiedziano: *\n\n«Pójdziemy do domu Pana».\n\nJuż stoją nasze stopy *\n\nw twoich bramach, Jeruzalem.\nRefren.\nDo niego wstępują pokolenia Pańskie, *\n\naby zgodnie z prawem Izraela wielbić imię Pana.\n\nTam ustawiono trony sędziowskie, *\n\ntrony domu Dawida.\nRefren.\nProście o pokój dla Jeruzalem: *\n\nNiech żyją w pokoju, którzy cię miłują.\n\nNiech pokój panuje w twych murach, *\n\na pomyślność w twoich pałacach.\nRefren.\nZe względu na moich braci i przyjaciół *\n\nbędę wołał: «Pokój z tobą!»\n\nZe względu na dom Pana, Boga naszego, *\n\nmodlę się o dobro dla ciebie.\nRefren."
    },
    {
      "typ": "AKLAMACJA",
      "sigla": "Por. Ps 80 (79), 4",
      "opis": "",
      "tekst": "Aklamacja: Alleluja, alleluja, alleluja.\nPanie, Boże nasz, przyjdź, aby nas uwolnić,\n\nokaż swoje oblicze, a będziemy zbawieni.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 8, 5-11",
      "opis": "Wielu ze Wschodu i Zachodu przyjdzie do królestwa niebieskiego",
      "tekst": "Gdy Jezus wszedł do Kafarnaum, zwrócił się do Niego setnik i prosił Go, mówiąc: «Panie, sługa mój leży w domu sparaliżowany i bardzo cierpi». Rzekł mu Jezus: «Przyjdę i uzdrowię go». Lecz setnik odpowiedział: «Panie, nie jestem godzien, abyś wszedł pod dach mój, ale powiedz tylko słowo, a mój sługa odzyska zdrowie. Bo i ja, choć podlegam władzy, mam pod sobą żołnierzy. Mówię temu: „idź!” – a idzie; drugiemu: „Przyjdź!” – a przychodzi; a słudze: „zrób to!” – a robi». Gdy Jezus to usłyszał, zadziwił się i rzekł do tych, którzy szli za Nim: «Zaprawdę, powiadam wam: u nikogo w Izraelu nie znalazłem tak wielkiej wiary. Lecz powiadam wam: Wielu przyjdzie ze Wschodu i z Zachodu i zasiądą do stołu z Abrahamem, Izaakiem i Jakubem w królestwie niebieskim». Oto słowo Pańskie."
    }
  ]
}