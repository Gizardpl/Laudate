{
  "url": "https://liturgia.wiara.pl/doc/416144.Czwartek-VII-tydzien-zwykly-rok-I",
  "tytul_dnia": "Czwartek, VII tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Syr 5, 1-8",
      "opis": "Nie polegaj na bogactwach",
      "tekst": "Nie polegaj na swych bogactwach i nie mów: «One mi wystarczą».\n\n\n\nNie daj się uwieść żądzom i sile, by iść za zachciankami swego serca.\n\n\n\nNie mów: «Któż ma nade mną panować?» Albowiem Pan z całą pewnością wymierzy ci sprawiedliwość.\n\n\n\nNie mów: «Zgrzeszyłem i cóż mi się stało?» Albowiem Pan jest cierpliwy. Nie bądź bez obawy co do przebaczenia, byś miał dodawać grzech do grzechu.\n\n\n\nNie mów: «Wielkie jest Jego miłosierdzie, zgładzi mnóstwo moich grzechów!» U Niego bowiem jest miłosierdzie, ale i gniew, a na grzeszników spadnie Jego zapalczywość.\n\n\n\nNie odwlekaj nawrócenia do Pana ani nie odkładaj z dnia na dzień; nagle bowiem gniew Jego przyjdzie i zginiesz w czasie odpłaty.\n\n\n\nNie polegaj na bogactwach niesprawiedliwie nabytych, nic ci bowiem nie pomogą w dniu klęski. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 1, 1-2. 3. 4 i 6 (R.: por. Ps 40 [39], 5a)",
      "opis": "",
      "tekst": "Refren: Szczęśliwy człowiek, który ufa Panu.\nSzczęśliwy człowiek, który nie idzie za radą występnych, †\n\nnie wchodzi na drogę grzeszników *\n\ni nie zasiada w gronie szyderców,\n\nlecz w Prawie Pańskim upodobał sobie *\n\ni rozmyśla nad nim dniem i nocą.\nRefren.\nOn jest jak drzewo zasadzone nad płynącą wodą, *\n\nktóre wydaje owoc w swoim czasie.\n\nLiście jego nie więdną, *\n\na wszystko, co czyni, jest udane.\nRefren.\nCo innego grzesznicy: *\n\nsą jak plewa, którą wiatr rozmiata.\n\nAlbowiem droga sprawiedliwych jest Panu znana, *\n\na droga występnych zaginie.\nRefren."
    },
    {
      "typ": "AKLAMACJA",
      "sigla": "Por. 1 Tes 2, 13",
      "opis": "Aklamacja: Alleluja, alleluja, alleluja.",
      "tekst": "Przyjmijcie słowo Boże nie jako słowo ludzkie,\n\nale jak jest naprawdę, jako słowo Boga."
    },
    {
      "typ": "EWANGELIA",
      "sigla": "Mk 9, 41-43. 45. 47-50",
      "opis": "Unikać okazji do grzechu",
      "tekst": "Jezus powiedział do swoich uczniów:\n\n«Kto wam poda kubek wody do picia, dlatego że należycie do Chrystusa, zaprawdę, powiadam wam, nie utraci swojej nagrody. A kto by się stał powodem grzechu dla jednego z tych małych, którzy wierzą, temu lepiej byłoby kamień młyński uwiązać u szyi i wrzucić go w morze. Jeśli zatem twoja ręka jest dla ciebie powodem grzechu, odetnij ją; lepiej jest dla ciebie ułomnym wejść do życia wiecznego, niż z dwiema rękami pójść do piekła w ogień nieugaszony. I jeśli twoja noga jest dla ciebie powodem grzechu, odetnij ją; lepiej jest dla ciebie chromym wejść do życia, niż z dwiema nogami być wrzuconym do piekła. Jeśli twoje oko jest dla ciebie powodem grzechu, wyłup je; lepiej jest dla ciebie jednookim wejść do królestwa Bożego, niż z dwojgiem oczu być wrzuconym do piekła, gdzie robak ich nie ginie i ogień nie gaśnie. Bo każdy ogniem będzie posolony. Dobra jest sól; lecz jeśli sól smak swój utraci, czymże ją przyprawicie? Miejcie sól w sobie i zachowujcie pokój między sobą». Oto słowo Pańskie."
    }
  ]
}