{
  "url": "https://liturgia.wiara.pl/doc/413316.Piatek-IV-tygodnia-wielkanocnego",
  "tytul_dnia": "Piątek IV tygodnia wielkanocnego",
  "czytania": [
    {
      "typ": "PIERWSZE CZYTANIE",
      "sigla": "Dz 13, 26-33",
      "opis": "Bóg wskrzesił Jezusa",
      "tekst": "Gdy Paweł przybył do Antiochii Pizydyjskiej, przemówił w synagodze:\n\n«Bracia, synowie rodu Abrahama, i ci spośród was, którzy się boją Boga! Nam została przekazana nauka o tym zbawieniu, bo mieszkańcy Jeruzalem i ich zwierzchnicy nie uznali Jezusa, a potępiając Go, wypełnili głosy Proroków, odczytywane co szabat. Chociaż nie znaleźli w Nim żadnej winy zasługującej na śmierć, zażądali od Piłata, aby Go stracił. Gdy wykonali wszystko, co było o Nim napisane, zdjęli Go z krzyża i złożyli w grobie. Ale Bóg wskrzesił Go z martwych, a On ukazywał się przez wiele dni tym, którzy z Nim razem poszli z Galilei do Jeruzalem, a teraz dają świadectwo o Nim przed ludem. My właśnie głosimy wam Dobrą Nowinę o obietnicy danej ojcom: że Bóg spełnił ją wobec nas jako ich dzieci, wskrzesiwszy Jezusa. Tak też jest napisane w psalmie drugim: „Ty jesteś moim Synem, Ja Ciebie dziś zrodziłem”». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 2, 6-7. 8-9. 10-12a (R.: por. 7)",
      "opis": "",
      "tekst": "Refren: Tyś moim Synem, Ja Cię dziś zrodziłem.\n\nalbo: Alleluja.\n«Oto Ja ustanowiłem swego Króla *\n\nna Syjonie, świętej górze mojej».\n\nWyrok Pański ogłoszę: †\n\nOn rzekł do Mnie: «Ty jesteś moim Synem, *\n\nJa dzisiaj zrodziłem Ciebie.\nRefren.\nŻądaj, a dam Ci w dziedzictwo narody *\n\ni krańce ziemi w posiadanie Twoje.\n\nŻelazną rózgą będziesz nimi rządził, *\n\nskruszysz ich jak gliniane naczynie».\nRefren.\nA teraz, królowie, zrozumcie, *\n\nnauczcie się, sędziowie ziemi.\n\nSłużcie Panu z bojaźnią, *\n\nz drżeniem całujcie Mu stopy.\nRefren."
    },
    {
      "typ": "AKLAMACJA",
      "sigla": "J 14, 6",
      "opis": "Aklamacja: Alleluja, alleluja, alleluja.",
      "tekst": "Ja jestem drogą i prawdą, i życiem.\n\nNikt nie przychodzi do Ojca inaczej jak tylko przeze Mnie."
    },
    {
      "typ": "EWANGELIA",
      "sigla": "J 14, 1-6",
      "opis": "Ja jestem drogą i prawdą, i życiem",
      "tekst": "Jezus powiedział do swoich uczniów:\n\n«Niech się nie trwoży serce wasze. Wierzycie w Boga? I we Mnie wierzcie! W domu Ojca mego jest mieszkań wiele. Gdyby tak nie było, to bym wam powiedział. Idę przecież przygotować wam miejsce. A gdy odejdę i przygotuję wam miejsce, przyjdę powtórnie i zabiorę was do siebie, abyście i wy byli tam, gdzie Ja jestem. Znacie drogę, dokąd Ja idę». Odezwał się do Niego Tomasz: «Panie, nie wiemy, dokąd idziesz. Jak więc możemy znać drogę?»\n\n\n\nOdpowiedział mu Jezus: «Ja jestem drogą i prawdą, i życiem. Nikt nie przychodzi do Ojca inaczej jak tylko przeze Mnie». Oto słowo Pańskie."
    }
  ]
}