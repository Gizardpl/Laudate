{
  "url": "https://liturgia.wiara.pl/doc/426083.Czwartek-XII-tydzien-zwykly-rok-I",
  "tytul_dnia": "Czwartek, XII tydzień zwykły, rok I",
  "czytania": [
    {
      "typ": "PIERWSZE CZYTANIE DŁUŻSZE",
      "sigla": "Rdz 16, 1-12. 15-16",
      "opis": "Narodzenie się Izmaela",
      "tekst": "Saraj, żona Abrama, nie urodziła mu potomka. Miała zaś niewolnicę Egipcjankę, imieniem Hagar. Rzekła więc Saraj do Abrama: «Ponieważ Pan zamknął mi łono, abym nie rodziła, zbliż się do mojej niewolnicy; może z niej będę miała dzieci». Abram usłuchał rady Saraj. Saraj, żona Abrama, wzięła zatem niewolnicę Hagar, Egipcjankę, i dała ją za żonę mężowi swemu, Abramowi, gdy już minęło dziesięć lat, odkąd Abram osiedlił się w Kanaanie. Abram zbliżył się do Hagar i ta stała się brzemienną. A widząc, że jest brzemienna, zaczęła lekceważyć swą panią. Wtedy Saraj rzekła do Abrama: «Przez ciebie doznaję zniewagi; ja sama dałam ci moją niewolnicę za żonę, ona zaś czując się brzemienną, lekceważy mnie. Niechaj Pan będzie sędzią między mną a tobą!» Abram rzekł do Saraj: «Przecież niewolnica twoja jest w twojej mocy: postąp z nią, jak uznasz za dobre». Saraj upokorzyła Hagar; wtedy Hagar od niej uciekła. Anioł Pański znalazł Hagar na pustyni u źródła przy drodze wiodącej do Szur i zapytał: «Hagar, niewolnico Saraj, skąd przyszłaś i dokąd idziesz?» A ona odpowiedziała: «Uciekłam od mojej pani, Saraj». Wtedy Anioł Pański rzekł do niej: «Wróć do twej pani i pokornie poddaj się pod jej władzę». Po czym Anioł Pański oznajmił: «Rozmnożę twoje potomstwo tak bardzo, że nie będzie można go policzyć». I mówił: «Jesteś brzemienna i urodzisz syna, któremu dasz imię Izmael, bo słyszał Pan, gdy byłaś upokorzona. A będzie to człowiek dziki jak onager: będzie on walczył przeciwko wszystkim i wszyscy – przeciwko niemu; będzie on utrapieniem swych pobratymców». Hagar urodziła Abramowi syna. I Abram nazwał zrodzonego mu przez Hagar syna imieniem Izmael. Abram miał lat osiemdziesiąt sześć, gdy mu Hagar urodziła Izmaela. Oto słowo Boże."
    },
    {
      "typ": "PIERWSZE CZYTANIE KRÓTSZE",
      "sigla": "Rdz 16, 6b-12. 15-16",
      "opis": "",
      "tekst": "Saraj upokorzyła Hagar; wtedy Hagar od niej uciekła. Anioł Pański znalazł Hagar na pustyni u źródła przy drodze wiodącej do Szur i zapytał: «Hagar, niewolnico Saraj, skąd przyszłaś i dokąd idziesz?» A ona odpowiedziała: «Uciekłam od mojej pani, Saraj». Wtedy Anioł Pański rzekł do niej: «Wróć do twej pani i pokornie poddaj się pod jej władzę». Po czym Anioł Pański oznajmił: «Rozmnożę twoje potomstwo tak bardzo, że nie będzie można go policzyć». I mówił: «Jesteś brzemienna i urodzisz syna, któremu dasz imię Izmael, bo słyszał Pan, gdy byłaś upokorzona. A będzie to człowiek dziki jak onager: będzie on walczył przeciwko wszystkim i wszyscy – przeciwko niemu; będzie on utrapieniem swych pobratymców». Hagar urodziła Abramowi syna. I Abram nazwał zrodzonego mu przez Hagar syna imieniem Izmael. Abram miał lat osiemdziesiąt sześć, gdy mu Hagar urodziła Izmaela. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 106 (105), 1b-2. 3-4a. 4b-5 (R.: por. 1b)",
      "opis": "",
      "tekst": "Refren: Nasz Pan jest dobry, chwalcie Go na wieki.\n\nalbo: Alleluja.\nChwalcie Pana, bo jest dobry, *\n\nbo na wieki trwa Jego łaska.\n\nKtóż wysłowi potężne dzieła Pana *\n\ni rozgłosi całą Jego chwałę?\nRefren.\nSzczęśliwi, którzy strzegą przykazań *\n\ni sprawiedliwie postępują w każdym czasie.\n\nPamiętaj o nas, Panie, *\n\ngdyż upodobałeś sobie w Twym ludzie.\nRefren.\nPrzyjdź nam z pomocą, *\n\nabyśmy ujrzeli szczęście Twych wybranych,\n\ncieszyli się radością Twojego ludu, *\n\nchlubili się razem z Twym dziedzictwem.\nRefren."
    },
    {
      "typ": "AKLAMACJA",
      "sigla": "J 14, 23",
      "opis": "Aklamacja: Alleluja, alleluja, alleluja.",
      "tekst": "Jeśli Mnie kto miłuje, będzie zachowywał moją naukę,\n\na Ojciec mój umiłuje go i przyjdziemy do niego."
    },
    {
      "typ": "EWANGELIA",
      "sigla": "Mt 7, 21-29",
      "opis": "Dom zbudowany na skale i dom zbudowany na piasku",
      "tekst": "Jezus powiedział do swoich uczniów:\n\n«Nie każdy, kto mówi Mi: „Panie, Panie!”, wejdzie do królestwa niebieskiego, lecz ten, kto spełnia wolę mojego Ojca, który jest w niebie. Wielu powie Mi w owym dniu: „Panie, Panie, czy nie prorokowaliśmy mocą Twego imienia i nie wyrzucaliśmy złych duchów mocą Twego imienia, i nie czyniliśmy wielu cudów mocą Twego imienia?” Wtedy oświadczę im: „Nigdy was nie znałem. Odejdźcie ode Mnie wy, którzy dopuszczacie się nieprawości”. Każdego więc, kto tych słów moich słucha i wypełnia je, można porównać z człowiekiem roztropnym, który dom swój zbudował na skale. Spadł deszcz, wezbrały rzeki, zerwały się wichry i uderzyły w ten dom. On jednak nie runął, bo na skale był utwierdzony. Każdego zaś, kto tych słów moich słucha, a nie wypełnia ich, można porównać z człowiekiem nierozsądnym, który dom swój zbudował na piasku. Spadł deszcz, wezbrały rzeki, zerwały się wichry i rzuciły się na ten dom. I runął, a upadek jego był wielki». Gdy Jezus dokończył tych mów, tłumy zdumiewały się Jego nauką. Uczył ich bowiem jak ten, który ma władzę, a nie tak jak ich uczeni w Piśmie. Oto słowo Pańskie."
    }
  ]
}