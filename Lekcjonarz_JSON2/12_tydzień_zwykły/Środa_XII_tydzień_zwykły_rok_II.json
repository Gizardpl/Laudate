{
  "url": "https://liturgia.wiara.pl/doc/426078.Sroda-XII-tydzien-zwykly-rok-II",
  "tytul_dnia": "Środa, XII tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "2 Krl 22, 8-13; 23, 1-3",
      "opis": "Odnowienie przymierza",
      "tekst": "Arcykapłan Chilkiasz powiedział do pisarza Szafana:\n\n«Znalazłem księgę Prawa w świątyni Pańskiej». I dał Chilkiasz księgę Szafanowi, który ją czytał. Następnie pisarz Szafan poszedł do króla i zdał mu sprawę z tego zdarzenia w słowach: «Słudzy twoi wybrali pieniądze znajdujące się w świątyni i wręczyli je kierownikom robót, nadzorcom świątyni Pańskiej». I pisarz Szafan oznajmił królowi: «Kapłan Chilkiasz dał mi księgę» – i Szafan odczytał ją wobec króla. Kiedy król usłyszał słowa księgi Prawa, rozdarł szaty. Następnie król rozkazał kapłanowi Chilkiaszowi i Achikamowi, synowi Szafana, Akborowi, synowi Micheasza, i pisarzowi Szafanowi, a także urzędnikowi królewskiemu, Asajaszowi: «Idźcie poradzić się Pana co do mnie, co do ludu i całego pokolenia Judy w związku ze słowami tej znalezionej księgi. Bo wielki gniew Pański zapłonął przeciwko nam z tego powodu, że nasi przodkowie nie słuchali słów tejże księgi, by spełniać wszystko, co jest w niej napisane». Wtedy król polecił przez posłów, by zebrała się przy nim cała starszyzna Judy i Jerozolimy. I wszedł król do świątyni Pańskiej, a wraz z nim wszyscy ludzie z Judy i wszyscy mieszkańcy Jerozolimy, kapłani i prorocy oraz cały lud, od najmniejszych aż do największych. Odczytał głośno całą treść księgi przymierza, znalezionej w świątyni Pańskiej. Następnie król stanął przy kolumnie i zawarł przymierze przed obliczem Pańskim, że pójdą za Panem, że będą przestrzegali Jego poleceń, przykazań i praw całym sercem i całą duszą, że w czyn zamienią słowa tego przymierza, spisane w tejże księdze. I cały lud przystąpił do przymierza. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 119 (118), 33-34. 35-36. 37 i 40 (R.: 33a)",
      "opis": "",
      "tekst": "Refren: Naucz mnie, Panie, drogi Twoich ustaw.\nNaucz mnie, Panie, drogi Twoich ustaw, *\n\nbym ich przestrzegał do końca.\n\nUcz mnie, bym przestrzegał Twego prawa *\n\ni zachowywał je całym sercem.\nRefren.\nProwadź mnie ścieżką Twoich przykazań, *\n\nbo radość mi przynoszą.\n\nNakłoń me serce do Twoich napomnień, *\n\na nie do zysku.\nRefren.\nOdwróć me oczy, niech na marność nie patrzą, *\n\nudziel mi życia przez swoje słowo.\n\nOto pożądam Twoich postanowień, *\n\nwedług swej sprawiedliwości zapewnij mi życie.\nRefren."
    },
    {
      "typ": "AKLAMACJA",
      "sigla": "J 15, 4a. 5b",
      "opis": "Aklamacja: Alleluja, alleluja, alleluja.",
      "tekst": "Trwajcie we Mnie, a Ja w was trwać będę.\n\nKto trwa we Mnie, przynosi owoc obfity."
    },
    {
      "typ": "EWANGELIA",
      "sigla": "Mt 7, 15-20",
      "opis": "Fałszywi prorocy",
      "tekst": "Jezus powiedział do swoich uczniów:\n\n«Strzeżcie się fałszywych proroków, którzy przychodzą do was w owczej skórze, a wewnątrz są drapieżnymi wilkami. Poznacie ich po ich owocach. Czy zbiera się winogrona z ciernia albo z ostu figi? Tak każde dobre drzewo wydaje dobre owoce, a złe drzewo wydaje złe owoce. Nie może dobre drzewo wydać złych owoców ani złe drzewo wydać dobrych owoców. Każde drzewo, które nie wydaje dobrego owocu, zostaje wycięte i wrzucone w ogień. A więc: poznacie ich po ich owocach». Oto słowo Pańskie."
    }
  ]
}