{
  "url": "https://liturgia.wiara.pl/doc/426079.Wtorek-XII-tydzien-zwykly-rok-II",
  "tytul_dnia": "Wtorek, XII tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "2 Krl 19, 9b-11. 14-21. 31-35a. 36",
      "opis": "Bóg broni Jerozolimy przed Sennacherybem",
      "tekst": "Sennacheryb, król asyryjski, wyprawił posłów do Ezechiasza, polecając: «Tak powiecie Ezechiaszowi, królowi judzkiemu: Niech twój Bóg, w którym pokładasz nadzieję, nie zwodzi cię zapewnieniem: Nie będzie wydana Jerozolima w ręce króla asyryjskiego! Oto ty słyszałeś, co zrobili królowie asyryjscy wszystkim krajom, przeznaczając je na zagładę, a ty miałbyś ocaleć?» Ezechiasz wziął list z rąk posłów i przeczytał go, następnie poszedł do świątyni Pańskiej i rozwinął go przed Panem. I zanosił Ezechiasz modły przed obliczem Pańskim, mówiąc: «Panie, Boże Izraela! Który zasiadasz na cherubach, Ty sam jeden jesteś Bogiem wszystkich królestw świata. Ty uczyniłeś niebo i ziemię. Nakłoń, Panie, Twego ucha i usłysz! Otwórz, Panie, Twoje oczy i popatrz! Posłuchaj słów Sennacheryba, które przesłał, by znieważać Boga żywego. To prawda, o Panie, że królowie asyryjscy wyniszczyli narody i ich kraje. W ogień wrzucili ich bogów, bo ci nie byli bogami, lecz tylko dziełem rąk ludzkich – z drzewa i z kamienia – więc ich zniszczyli. Teraz więc, Panie, Boże nasz, wybaw nas z jego ręki! I niech wiedzą wszystkie królestwa ziemi, że Ty, Panie, sam jesteś Bogiem». Wówczas Izajasz, syn Amosa, posłał Ezechiaszowi oświadczenie: «Tak mówi Pan, Bóg Izraela: Wysłuchałem tego, o co się modliłeś do Mnie w sprawie Sennacheryba, króla Asyrii. Oto wyrocznia, jaką wydał Pan co do niego: Gardzi tobą, szydzi z ciebie Dziewica, Córa Syjonu. Za tobą potrząsa głową Córa Jeruzalem. Albowiem z Jeruzalem wyjdzie Reszta, a z góry Syjon garstka ocalałych. Zazdrosna miłość Pana Zastępów tego dokona! Dlatego tak mówi Pan o królu asyryjskim: Nie wejdzie on do tego miasta ani nie wypuści tam strzały, nie nastawi przeciw niemu tarczy ani nie usypie przeciwko niemu wału. Drogą, tą samą, którą przybył, powróci, a do miasta tego nie wejdzie – mówi Pan. Otoczę opieką to miasto i ocalę je przez wzgląd na Mnie i na sługę mego, Dawida». Tejże nocy wyszedł anioł Pański i wybił w obozie Asyryjczyków sto osiemdziesiąt pięć tysięcy ludzi. Sennacheryb, król asyryjski, zwinął więc obóz, wyruszył z powrotem i pozostał w Niniwie. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 48 (47), 2-3b. 3c-4. 10-11 (R.: por. 9d)",
      "opis": "",
      "tekst": "Wielki jest Pan i godzien wielkiej chwały *\n\nw mieście Boga naszego.\n\nŚwięta Jego góra, wspaniałe wzniesienie, *\n\nradością jest całej ziemi.\nRefren.\nGóra Syjon, kres północy, *\n\njest miastem wielkiego Króla.\n\nBóg w zamkach swoich *\n\nokazał się obroną.\nRefren.\nRozważamy, Boże, łaskawość Twoją *\n\nwe wnętrzu Twojej świątyni.\n\nJak imię Twe, Boże, †\n\ntak i chwała Twoja sięga po krańce ziemi. *\n\nPrawica Twoja pełna jest sprawiedliwości.\nRefren."
    },
    {
      "typ": "AKLAMACJA",
      "sigla": "J 8, 12",
      "opis": "Aklamacja: Alleluja, alleluja, alleluja.",
      "tekst": "Ja jestem światłością świata,\n\nkto idzie za Mną, będzie miał światło życia."
    },
    {
      "typ": "EWANGELIA",
      "sigla": "Mt 7, 6. 12-14",
      "opis": "Brama szeroka i brama ciasna",
      "tekst": "Jezus powiedział do swoich uczniów:\n\n«Nie dawajcie psom tego, co święte, i nie rzucajcie swych pereł przed świnie, by ich nie podeptały nogami, i obróciwszy się, nie poszarpały was samych. Wszystko więc, co byście chcieli, żeby wam ludzie czynili, i wy im czyńcie. Albowiem to jest istota Prawa i Proroków. Wchodźcie przez ciasną bramę. Bo szeroka jest brama i przestronna ta droga, która prowadzi do zguby, a wielu jest takich, którzy przez nią wchodzą. Jakże ciasna jest brama i wąska droga, która prowadzi do życia, a mało jest takich, którzy ją znajdują!» Oto słowo Pańskie."
    }
  ]
}