{
  "url": "https://liturgia.wiara.pl/doc/426080.Poniedzialek-XII-tydzien-zwykly-rok-II",
  "tytul_dnia": "Poniedziałek, XII tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "2 Krl 17, 5-8. 13-15a. 18",
      "opis": "Zdobycie Samarii przez Asyryjczyków",
      "tekst": "Król asyryjski Salmanassar najechał cały kraj, dotarł do Samarii i oblegał ją przez trzy lata. W dziewiątym roku panowania Ozeasza król asyryjski zdobył Samarię i uprowadził Izraelitów na wygnanie do Asyrii. Osiedlił ich w Chalach, nad Chabor, rzeką Gozanu, i w miastach Medii. Stało się tak, bo Izraelici zgrzeszyli przeciwko Panu, Bogu swemu, który ich wyprowadził z Egiptu, spod ręki faraona, króla egipskiego. Czcili oni cudzych bogów i naśladowali obyczaje ludów, które Pan wypędził przed Izraelitami, oraz królów izraelskich, których wybrali. Pan jednak ciągle ostrzegał Izraela i Judę przez wszystkich swoich proroków i wszystkich „widzących”, mówiąc: «Zawróćcie z waszych dróg grzesznych i przestrzegajcie moich przykazań i postanowień moich, według całego Prawa, które nadałem waszym przodkom i które przekazałem wam przez sługi moje, proroków». Lecz oni nie słuchali i twardym uczynili swój kark, jak ich przodkowie, którzy nie zawierzyli Panu, Bogu swojemu. Odrzucili przykazania Jego i przymierze, które zawarł z przodkami, oraz prawa, które im nadał. Wtedy Pan zapłonął gwałtownym gniewem przeciw Izraelowi i odrzucił go sprzed swego oblicza. Pozostało tylko samo pokolenie Judy. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 60 (59), 3-4. 5 i 12. 13-14 (R.: por. 7b)",
      "opis": "",
      "tekst": "Refren: Usłysz nas, Panie, wspomóż Twą prawicą.\nOdrzuciłeś nas i złamałeś, Boże, *\n\nrozgniewałeś się, lecz powróć do nas!\n\nWstrząsnąłeś i rozdarłeś ziemię, *\n\nulecz jej rozdarcia, albowiem się chwieje.\nRefren.\nLudowi Twemu zgotowałeś los twardy, *\n\nnapoiłeś nas winem, które moc odbiera.\n\nCzyż nie Ty, Boże, który nas odrzuciłeś *\n\ni już nie wychodzisz z naszymi wojskami?\nRefren.\nDaj nam pomoc przeciw nieprzyjacielowi, *\n\nbo ludzkie wsparcie jest zawodne.\n\nDokonamy w Bogu czynów pełnych mocy, *\n\na On podepcze naszych nieprzyjaciół.\nRefren."
    },
    {
      "typ": "AKLAMACJA",
      "sigla": "Por. Hbr 4, 12",
      "opis": "Aklamacja: Alleluja, alleluja, alleluja.",
      "tekst": "Żywe jest słowo Boże i skuteczne,\n\nzdolne osądzić pragnienia i myśli serca."
    },
    {
      "typ": "EWANGELIA",
      "sigla": "Mt 7, 1-5",
      "opis": "Usuń najpierw belkę ze swego oka",
      "tekst": "Jezus powiedział do swoich uczniów:\n\n«Nie sądźcie, abyście nie byli sądzeni. Bo takim sądem, jakim sądzicie, i was osądzą; i taką miarą, jaką wy mierzycie, wam odmierzą. Czemu to widzisz drzazgę w oku swego brata, a nie dostrzegasz belki we własnym oku? Albo jak możesz mówić swemu bratu: Pozwól, że usunę drzazgę z twego oka, podczas gdy belka tkwi w twoim oku? Obłudniku, usuń najpierw belkę ze swego oka, a wtedy przejrzysz, ażeby usunąć drzazgę z oka twego brata». Oto słowo Pańskie."
    }
  ]
}