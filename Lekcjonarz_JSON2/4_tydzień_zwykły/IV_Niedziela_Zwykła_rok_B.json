{
  "url": "https://liturgia.wiara.pl/doc/415523.IV-Niedziela-Zwykla-rok-B",
  "tytul_dnia": "IV Niedziela Zwykła rok B",
  "czytania": [
    {
      "typ": "PIERWSZE CZYTANIE",
      "sigla": "Pwt 18, 15-20",
      "opis": "Bóg obiecuje zesłać proroka",
      "tekst": "Mojżesz powiedział do ludu:\n\n«Pan, Bóg twój, wzbudzi dla ciebie proroka spośród twoich braci, podobnego do mnie. Jego będziesz słuchał. Właśnie o to prosiłeś Pana, Boga swego, na Horebie, w dniu zgromadzenia: Niech więcej nie słucham głosu Pana, Boga mojego, i niech już nie widzę tego wielkiego ognia, abym nie umarł». I odrzekł mi Pan: «Dobrze powiedzieli. Wzbudzę im proroka spośród ich braci, takiego jak ty, i włożę w jego usta moje słowa, będzie im mówił wszystko, co mu nakażę. Jeśli ktoś nie będzie słuchać moich słów, które on wypowie w moim imieniu, Ja od niego zażądam zdania sprawy. Lecz jeśli który prorok odważy się mówić w moim imieniu to, czego mu nie rozkazałem, albo wystąpi w imieniu bogów cudzych – taki prorok musi ponieść śmierć». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 95 (94), 1-2. 6-7c. 7d-9 (R.: por. 7d-8a)",
      "opis": "",
      "tekst": "Refren: Słysząc głos Pana, serc nie zatwardzajcie.\nPrzyjdźcie, radośnie śpiewajmy Panu, *\n\nwznośmy okrzyki ku chwale Opoki naszego zbawienia.\n\nStańmy przed obliczem Jego z uwielbieniem, *\n\nz weselem śpiewajmy Mu pieśni.\nRefren.\nPrzyjdźcie, uwielbiajmy Go, padając na twarze, *\n\nklęknijmy przed Panem, który nas stworzył.\n\nAlbowiem On jest naszym Bogiem, *\n\na my ludem Jego pastwiska i owcami w Jego ręku.\nRefren.\nObyście dzisiaj usłyszeli głos Jego: †\n\n«Niech nie twardnieją wasze serca jak w Meriba, *\n\njak na pustyni w dniu Massa,\n\ngdzie Mnie kusili wasi ojcowie, *\n\ndoświadczali Mnie, choć widzieli moje dzieła».\nRefren."
    },
    {
      "typ": "DRUGIE CZYTANIE",
      "sigla": "1 Kor 7, 32-35",
      "opis": "Małżeństwo i celibat",
      "tekst": "Bracia:\n\nChciałbym, żebyście byli wolni od utrapień. Człowiek bezżenny troszczy się o sprawy Pana, o to, jak by się przypodobać Panu. Ten zaś, kto wstąpił w związek małżeński, zabiega o sprawy świata, o to, jak by się przypodobać żonie. I doznaje rozterki. Podobnie i kobieta: niezamężna i dziewica troszczy się o sprawy Pana, o to, by była święta i ciałem, i duchem. Ta zaś, która wyszła za mąż, zabiega o sprawy świata, o to, jak by się przypodobać mężowi. Mówię to dla waszego pożytku, nie zaś, by zastawiać na was pułapkę; ale po to, byście godnie i z upodobaniem trwali przy Panu. Oto słowo Boże."
    },
    {
      "typ": "AKLAMACJA",
      "sigla": "Mt 4, 16",
      "opis": "",
      "tekst": "Aklamacja: Alleluja, alleluja, alleluja.\nLud, który siedział w ciemności, ujrzał światło wielkie,\n\ni mieszkańcom cienistej krainy śmierci wzeszło światło.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 1, 21-28",
      "opis": "Jezus naucza jak ten, który ma władzę",
      "tekst": "W Kafarnaum Jezus w szabat wszedł do synagogi i nauczał. Zdumiewali się Jego nauką: uczył ich bowiem jak ten, który ma władzę, a nie jak uczeni w Piśmie. Był właśnie w ich synagodze człowiek opętany przez ducha nieczystego. Zaczął on wołać: «Czego chcesz od nas, Jezusie Nazarejczyku? Przyszedłeś nas zgubić. Wiem, kto jesteś: Święty Boga». Lecz Jezus rozkazał mu surowo: «Milcz i wyjdź z niego!  » Wtedy duch nieczysty zaczął nim miotać i z głośnym krzykiem wyszedł z niego. A wszyscy się zdumieli, tak że jeden drugiego pytał: «Co to jest? Nowa jakaś nauka z mocą. Nawet duchom nieczystym rozkazuje i są Mu posłuszne». I wnet rozeszła się wieść o Nim wszędzie po całej okolicznej krainie galilejskiej. Oto słowo Pańskie."
    }
  ]
}