{
  "url": "https://liturgia.wiara.pl/doc/426653.Wtorek-XIV-tydzien-zwykly-rok-I",
  "tytul_dnia": "Wtorek, XIV tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Rdz 32, 23-32. 33b",
      "opis": "Walka Jakuba z aniołem",
      "tekst": "Jakub wstał w nocy i zabrawszy obie swe żony, dwie ich niewolnice i jedenaścioro dzieci, przeprawił się przez bród potoku Jabbok. A gdy ich przeprawił przez ten potok, przeniósł również na drugi brzeg to, co posiadał. Gdy zaś Jakub pozostał sam jeden, ktoś zmagał się z nim aż do wschodu jutrzenki, a widząc, że nie może go pokonać, dotknął jego stawu biodrowego i wywichnął Jakubowi ten staw podczas zmagania się z nim. A wreszcie rzekł: «Puść mnie, bo już wschodzi zorza!» Jakub powiedział: «Nie puszczę cię, dopóki mi nie pobłogosławisz!» Wtedy tamten go zapytał: «Jakie masz imię?» On zaś rzekł: «Jakub». Powiedział: «Odtąd nie będziesz się zwał Jakub, lecz Izrael, bo walczyłeś z Bogiem i z ludźmi i zwyciężyłeś ». Potem Jakub rzekł: «Powiedz mi, proszę, jakie jest Twe imię?» Ale on odpowiedział: «Czemu pytasz mnie o imię?» – i pobłogosławił go na owym miejscu. Jakub dał temu miejscu nazwę Penuel, mówiąc: «Mimo że widziałem Boga twarzą w twarz, jednak ocaliłem me życie». Słońce już wschodziło, gdy Jakub przechodził przez Penuel, utykając na nogę, gdyż został porażony w staw biodrowy, w ścięgno biodra. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 17 (16), 1bcd. 2-3. 6-7. 8 i 15 (R.: por. 15a)",
      "opis": "",
      "tekst": "Refren: W sprawiedliwości ujrzę Twe oblicze.\nRozważ, Panie, moją słuszną sprawę, *\n\nusłysz me wołanie,\n\nwysłuchaj modlitwy *\n\nmoich warg nieobłudnych.\nRefren.\nNiech wyrok o mnie wyjdzie od Ciebie, *\n\nTwoje oczy widzą to, co sprawiedliwe.\n\nChoćbyś badał moje serce i przyszedł do mnie nocą, †\n\ni doświadczał mnie ogniem, *\n\nnieprawości we mnie nie znajdziesz.\nRefren.\nWołam do Ciebie, bo Ty mnie, Boże, wysłuchasz, *\n\nnakłoń ku mnie swe ucho, usłysz moje słowo.\n\nOkaż przedziwne miłosierdzie Twoje, †\n\nZbawco tych, którzy się chronią przed wrogiem *\n\npod Twoją prawicę.\nRefren.\nStrzeż mnie jak źrenicy oka, *\n\nukryj mnie w cieniu Twych skrzydeł.\n\nA ja w sprawiedliwości ujrzę Twe oblicze, *\n\nze snu powstając, nasycę się Twoim widokiem.\nRefren."
    },
    {
      "typ": "AKLAMACJA",
      "sigla": "J 10, 14",
      "opis": "Aklamacja: Alleluja, alleluja, alleluja.",
      "tekst": "Ja jestem dobrym pasterzem\n\ni znam owce moje, a moje Mnie znają."
    },
    {
      "typ": "EWANGELIA",
      "sigla": "Mt 9, 32-38",
      "opis": "Jezus lituje się nad ludźmi",
      "tekst": "Przyprowadzono do Jezusa opętanego niemowę. Po wyrzuceniu złego ducha niemy odzyskał mowę, a tłumy pełne podziwu wołały: «Jeszcze się nigdy nic podobnego nie pojawiło w Izraelu!» Lecz faryzeusze mówili: «Wyrzuca złe duchy mocą ich przywódcy». Tak Jezus obchodził wszystkie miasta i wioski. Nauczał w tamtejszych synagogach, głosił Ewangelię o królestwie i leczył wszystkie choroby i wszystkie słabości. A widząc tłumy, litował się nad nimi, bo byli znękani i porzuceni, jak owce niemające pasterza. Wtedy rzekł do swych uczniów: «Żniwo wprawdzie wielkie, ale robotników mało. Proście Pana żniwa, żeby wyprawił robotników na swoje żniwo». Oto słowo Pańskie."
    }
  ]
}