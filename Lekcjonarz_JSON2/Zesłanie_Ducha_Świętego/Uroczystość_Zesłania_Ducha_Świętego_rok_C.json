{
  "url": "https://liturgia.wiara.pl/doc/2988293.Uroczystosc-Zeslania-Ducha-Swietego-rok-C",
  "tytul_dnia": "Uroczystość Zesłania Ducha Świętego rok C",
  "czytania": [
    {
      "typ": "PIERWSZE CZYTANIE",
      "sigla": "Dz 2, 1-11",
      "opis": "Wszyscy zostali napełnieni Duchem Świętym",
      "tekst": "Kiedy nadszedł dzień Pięćdziesiątnicy, znajdowali się wszyscy razem na tym samym miejscu. Nagle dał się słyszeć z nieba szum, jakby uderzenie gwałtownego wichru, i napełnił cały dom, w którym przebywali. Ukazały się im też jakby języki ognia, które się rozdzielały, i na każdym z nich spoczął jeden. I wszyscy zostali napełnieni Duchem Świętym, i zaczęli mówić obcymi językami, tak jak im Duch pozwalał mówić. Przebywali wtedy w Jeruzalem pobożni Żydzi ze wszystkich narodów pod słońcem. Kiedy więc powstał ów szum, zbiegli się tłumnie i zdumieli, bo każdy słyszał, jak tamci przemawiali w jego własnym języku. Pełni zdumienia i podziwu mówili: «Czyż ci wszyscy, którzy przemawiają, nie są Galilejczykami? Jakżeż więc każdy z nas słyszy swój własny język ojczysty? – Partowie i Medowie, i Elamici, i mieszkańcy Mezopotamii, Judei oraz Kapadocji, Pontu i Azji, Frygii oraz Pamfilii, Egiptu i tych części Libii, które leżą blisko Cyreny, i przybysze z Rzymu, Żydzi oraz prozelici, Kreteńczycy i Arabowie – słyszymy ich głoszących w naszych językach wielkie dzieła Boże». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 104 (103), 1ab i 24ac. 29b-30. 31 i 34 (R.: por. 30)",
      "opis": "",
      "tekst": "Refren: Niech zstąpi Duch Twój i odnowi ziemię.\n\nalbo: Alleluja.\nBłogosław, duszo moja, Pana, *\n\nBoże mój, Panie, Ty jesteś bardzo wielki!\n\nJak liczne są dzieła Twoje, Panie, *\n\nziemia jest pełna Twoich stworzeń.\nRefren.\nKiedy odbierasz im oddech, marnieją *\n\ni w proch się obracają.\n\nStwarzasz je, napełniając swym Duchem, *\n\ni odnawiasz oblicze ziemi.\nRefren.\nNiech chwała Pana trwa na wieki, *\n\nniech Pan się raduje z dzieł swoich.\n\nNiech miła Mu będzie pieśń moja, *\n\nbędę radował się w Panu.\nRefren."
    },
    {
      "typ": "DRUGIE CZYTANIE",
      "sigla": "Rz 8, 8-17",
      "opis": "Wszyscy ci, których prowadzi Duch Boży, są synami Bożymi",
      "tekst": "Bracia:\n\nCi, którzy według ciała żyją, Bogu podobać się nie mogą. Wy jednak nie żyjecie według ciała, lecz według Ducha, jeśli tylko Duch Boży w was mieszka. Jeżeli zaś ktoś nie ma Ducha Chrystusowego, ten do Niego nie należy. Skoro zaś Chrystus w was mieszka, ciało wprawdzie podlega śmierci ze względu na skutki grzechu, duch jednak ma życie na skutek usprawiedliwienia. A jeżeli mieszka w was Duch Tego, który Jezusa wskrzesił z martwych, to Ten, co wskrzesił Chrystusa Jezusa z martwych, przywróci do życia wasze śmiertelne ciała mocą mieszkającego w was swego Ducha. Jesteśmy więc, bracia, dłużnikami, ale nie ciała, byśmy żyć mieli według ciała. Bo jeżeli będziecie żyli według ciała, czeka was śmierć. Jeżeli zaś przy pomocy Ducha zadawać będziecie śmierć popędom ciała – będziecie żyli. Albowiem wszyscy ci, których prowadzi Duch Boży, są synami Bożymi. Nie otrzymaliście przecież ducha niewoli, by się znowu pogrążyć w bojaźni, ale otrzymaliście Ducha przybrania za synów, w którym możemy wołać: «Abba, Ojcze!» Sam Duch wspiera swym świadectwem naszego ducha, że jesteśmy dziećmi Bożymi. Jeżeli zaś jesteśmy dziećmi, to i dziedzicami: dziedzicami Boga, a współdziedzicami Chrystusa; skoro wspólnie z Nim cierpimy, to po to, by wspólnie mieć udział w chwale. Oto słowo Boże."
    },
    {
      "typ": "SEKWENCJA",
      "sigla": "",
      "opis": "",
      "tekst": "Przybądź, Duchu Święty,\n\nZeślij z nieba wzięty\n\nŚwiatła Twego strumień. Przyjdź, Ojcze ubogich,\n\nPrzyjdź, Dawco łask drogich,\n\nPrzyjdź, Światłości sumień. O, najmilszy z gości,\n\nSłodka serc radości,\n\nSłodkie orzeźwienie. W pracy Tyś ochłodą,\n\nW skwarze żywą wodą,\n\nW płaczu utulenie. Światłości najświętsza,\n\nSerc wierzących wnętrza\n\nPoddaj Twej potędze. Bez Twojego tchnienia\n\nCóż jest wśród stworzenia?\n\nTylko cierń i nędze. Obmyj, co nieświęte,\n\nOschłym wlej zachętę,\n\nUlecz serca ranę. Nagnij, co jest harde,\n\nRozgrzej serca twarde,\n\nProwadź zabłąkane. Daj Twoim wierzącym,\n\nW Tobie ufającym,\n\nSiedmiorakie dary. Daj zasługę męstwa,\n\nDaj wieniec zwycięstwa,\n\nDaj szczęście bez miary."
    },
    {
      "typ": "AKLAMACJA",
      "sigla": "",
      "opis": "Aklamacja: Alleluja, alleluja, alleluja.",
      "tekst": "Przyjdź, Duchu Święty, napełnij serca swoich wiernych\n\ni zapal w nich ogień swojej miłości."
    },
    {
      "typ": "EWANGELIA",
      "sigla": "J 14, 15-16. 23b-26",
      "opis": "Duch Święty was wszystkiego nauczy",
      "tekst": "Jezus powiedział do swoich uczniów:\n\n«Jeżeli Mnie miłujecie, będziecie zachowywać moje przykazania. Ja zaś będę prosił Ojca, a innego Parakleta da wam, aby z wami był na zawsze. Jeśli Mnie kto miłuje, będzie zachowywał moją naukę, a Ojciec mój umiłuje go i przyjdziemy do niego, i mieszkanie u niego uczynimy. Kto nie miłuje Mnie, ten nie zachowuje słów moich. A nauka, którą słyszycie, nie jest moja, ale Tego, który Mnie posłał, Ojca. To wam powiedziałem, przebywając wśród was. A Paraklet, Duch Święty, którego Ojciec pośle w moim imieniu, On was wszystkiego nauczy i przypomni wam wszystko, co Ja wam powiedziałem». Oto słowo Pańskie."
    }
  ]
}