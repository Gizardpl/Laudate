{
  "url": "https://liturgia.wiara.pl/doc/430394.Niedziela-rok-A",
  "tytul_dnia": "Niedziela rok A",
  "czytania": [
    {
      "typ": "PIERWSZE CZYTANIE",
      "sigla": "Mdr 12, 13. 16-19",
      "opis": "Dobroć Boga dla ludzi",
      "tekst": "Panie, nie ma oprócz Ciebie boga, co ma pieczę nad wszystkim, abyś miał dowodzić, że nie osądziłeś niesprawiedliwie. Twoja bowiem moc jest podstawą Twej sprawiedliwości, wszechwładza Twa sprawia, że wszystko oszczędzasz. Moc swą przejawiasz wobec tych, co nie wierzą w pełnię Twej potęgi, i karzesz zuchwalstwo tych, co ją znają. Potęgą władasz, a sądzisz łagodnie i rządzisz nami z wielką oględnością, bo do Ciebie należy móc, gdy zechcesz. Nauczyłeś lud swój tym postępowaniem, że sprawiedliwy powinien miłować ludzi. I wlałeś synom swym wielką nadzieję, że po występkach dajesz nawrócenie. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 86 (85), 5-6. 9-10. 15-16a (R.: por. 5a)",
      "opis": "",
      "tekst": "Refren: Panie, Ty jesteś dobry i łaskawy.\nTy, Panie, jesteś dobry i łaskawy, *\n\npełen łaski dla wszystkich, którzy cię wzywają.\n\nWysłuchaj, Panie, modlitwę moją *\n\ni zważ na głos mojej prośby.\nRefren.\nPrzyjdą wszystkie ludy przez Ciebie stworzone †\n\ni Tobie, Panie, oddadzą pokłon, *\n\nbędą sławiły Twe imię.\n\nBo Ty jesteś wielki i czynisz cuda, *\n\ntylko Ty jesteś Bogiem.\nRefren.\nAle Ty jesteś, Panie, Bogiem łaski i miłosierdzia, *\n\ndo gniewu nieskory, łagodny i bardzo wierny.\n\nWejrzyj na mnie *\n\ni zmiłuj się nade mną.\nRefren."
    },
    {
      "typ": "DRUGIE CZYTANIE",
      "sigla": "Rz 8, 26-27",
      "opis": "Duch Święty przychodzi z pomocą naszej słabości",
      "tekst": "Bracia:\n\nDuch Święty przychodzi z pomocą naszej słabości. Gdy bowiem nie umiemy się modlić tak, jak trzeba, sam Duch przyczynia się za nami w błaganiach, których nie można wyrazić słowami. Ten zaś, który przenika serca, zna zamiar Ducha, wie, że przyczynia się za świętymi zgodnie z wolą Bożą. Oto słowo Boże."
    },
    {
      "typ": "AKLAMACJA",
      "sigla": "Por. Mt 11, 25",
      "opis": "Aklamacja: Alleluja, alleluja, alleluja.",
      "tekst": "Wysławiam Cię, Ojcze, Panie nieba i ziemi,\n\nże tajemnice królestwa objawiłeś prostaczkom."
    },
    {
      "typ": "EWANGELIA DŁUŻSZA",
      "sigla": "KRÓTSZAMt 13, 24-30",
      "opis": "Koniec krótszej perykopy.",
      "tekst": "Jezus opowiedział tłumom tę przypowieść:\n\n«Królestwo niebieskie podobne jest do człowieka, który posiał dobre nasienie na swojej roli. Lecz gdy ludzie spali, przyszedł jego nieprzyjaciel, nasiał chwastu między pszenicę i odszedł. A gdy zboże wyrosło i wypuściło kłosy, wtedy pojawił się i chwast. Słudzy gospodarza przyszli i zapytali go: „Panie, czy nie posiałeś dobrego nasienia na swej roli? Skąd więc wziął się na niej chwast?” Odpowiedział im: „Nieprzyjazny człowiek to sprawił”. Rzekli mu słudzy: „Chcesz więc, żebyśmy poszli i zebrali go?” A on im odrzekł: „Nie, byście zbierając chwast, nie wyrwali razem z nim i pszenicy. Pozwólcie obojgu róść aż do żniwa; a w czasie żniwa powiem żeńcom: Zbierzcie najpierw chwast i powiążcie go w snopki na spalenie; pszenicę zaś zwieźcie do mego spichlerza”». Przedłożył im inną przypowieść: «Królestwo niebieskie podobne jest do ziarnka gorczycy, które ktoś wziął i posiał na swej roli. Jest ono najmniejsze ze wszystkich nasion, lecz gdy wyrośnie, większe jest od innych jarzyn i staje się drzewem, tak że ptaki podniebne przylatują i gnieżdżą się na jego gałęziach». Powiedział im inną przypowieść: «Królestwo niebieskie podobne jest do zaczynu, który pewna kobieta wzięła i włożyła w trzy miary mąki, aż się wszystko zakwasiło». To wszystko mówił Jezus tłumom w przypowieściach, a bez przypowieści nic im nie mówił. Tak miało się spełnić słowo Proroka: «Otworzę usta w przypowieściach, wypowiem rzeczy ukryte od założenia świata». Wtedy odprawił tłumy i wrócił do domu. Tam przystąpili do Niego uczniowie, mówiąc: «Wyjaśnij nam przypowieść o chwaście». On odpowiedział: «Tym, który sieje dobre nasienie, jest Syn Człowieczy. Rolą jest świat, dobrym nasieniem są synowie królestwa, chwastem zaś synowie Złego. Nieprzyjacielem, który posiał chwast, jest diabeł; żniwem jest koniec świata, a żeńcami są aniołowie. Jak więc zbiera się chwast i spala w ogniu, tak będzie przy końcu świata. Syn Człowieczy pośle aniołów swoich: ci zbiorą z Jego królestwa wszystkie zgorszenia oraz tych, którzy dopuszczają się nieprawości, i wrzucą ich w piec rozpalony; tam będzie płacz i zgrzytanie zębów. Wtedy sprawiedliwi jaśnieć będą jak słońce w królestwie Ojca swego. Kto ma uszy, niechaj słucha!» Oto słowo Pańskie."
    }
  ]
}