{
  "url": "https://liturgia.wiara.pl/doc/412905.Sobota-III-tygodnia-Wielkiego-Postu",
  "tytul_dnia": "Sobota III tygodnia Wielkiego Postu",
  "czytania": [
    {
      "typ": "PIERWSZE CZYTANIE",
      "sigla": "Oz 6, 1-6",
      "opis": "Miłości pragnę, a nie krwawej ofiary",
      "tekst": "Chodźcie, powróćmy do Pana! On nas zranił i On też uleczy, On to nas pobił, On ranę przewiąże. Po dwu dniach przywróci nam życie, a dnia trzeciego nas dźwignie i żyć będziemy w Jego obecności. Poznajmy, dążmy do poznania Pana; Jego przyjście jest pewne jak poranek, jak wczesny deszcz przychodzi On do nas, jak deszcz późny, co nasyca ziemię. «Cóż ci mogę uczynić, Efraimie, co pocznę z tobą, Judo? Miłość wasza podobna do chmur o świtaniu albo do rosy, która prędko znika. Dlatego ciosałem cię przez proroków, słowami ust mych pouczałem, a Prawo moje zabłysło jak światło. Miłości pragnę, nie krwawej ofiary, poznania Boga bardziej niż całopaleń». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 51 (50), 3-4. 18-19. 20-21a (R.: Oz 6, 6)",
      "opis": "",
      "tekst": "Refren: Miłości pragnę, nie krwawej ofiary.\nZmiłuj się nade mną, Boże, w łaskawości swojej, *\n\nw ogromie swej litości zgładź moją nieprawość.\n\nObmyj mnie zupełnie z mojej winy *\n\ni oczyść mnie z grzechu mojego.\nRefren.\nOfiarą bowiem Ty się nie radujesz, *\n\na całopalenia, choćbym dał, nie przyjmiesz.\n\nBoże, moją ofiarą jest duch skruszony, *\n\npokornym i skruszonym sercem Ty, Boże, nie gardzisz.\nRefren.\nPanie, okaż Syjonowi łaskę w Twej dobroci, *\n\nodbuduj mury Jeruzalem.\n\nWtedy przyjmiesz prawe ofiary, *\n\ndary i całopalenia.\nRefren."
    },
    {
      "typ": "AKLAMACJA",
      "sigla": "Por. Ps 95 (94), 8a. 7d",
      "opis": "Aklamacja: Chwała Tobie, Słowo Boże.",
      "tekst": "Nie zatwardzajcie dzisiaj serc waszych,\n\nlecz słuchajcie głosu Pańskiego."
    },
    {
      "typ": "EWANGELIA",
      "sigla": "Łk 18, 9-14",
      "opis": "Przypowieść o faryzeuszu i celniku",
      "tekst": "Jezus opowiedział niektórym, co dufni byli w siebie, że są sprawiedliwi, a innymi gardzili, tę przypowieść: «Dwóch ludzi przyszło do świątyni, żeby się modlić, jeden faryzeusz, a drugi celnik. Faryzeusz stanął i tak w duszy się modlił: „Boże, dziękuję Ci, że nie jestem jak inni ludzie: zdziercy, niesprawiedliwi, cudzołożnicy, albo jak i ten celnik. Zachowuję post dwa razy w tygodniu, daję dziesięcinę ze wszystkiego, co nabywam”. A celnik stał z daleka i nie śmiał nawet oczu wznieść ku niebu, lecz bił się w piersi, mówiąc: „Boże, miej litość dla mnie, grzesznika!” Powiadam wam: Ten odszedł do domu usprawiedliwiony, nie tamten. Każdy bowiem, kto się wywyższa, będzie poniżony, a kto się uniża, będzie wywyższony». Oto słowo Pańskie."
    }
  ]
}