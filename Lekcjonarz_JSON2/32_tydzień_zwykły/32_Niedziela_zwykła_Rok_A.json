{
  "url": "https://liturgia.wiara.pl/doc/414688.32-Niedziela-zwykla-Rok-A",
  "tytul_dnia": "32 Niedziela zwykła, Rok A",
  "czytania": [
    {
      "typ": "PIERWSZE CZYTANIE",
      "sigla": "Mdr 6, 12-16",
      "opis": "Mądrość znajdą ci, którzy jej szukają",
      "tekst": "Mądrość jest wspaniała i nie więdnie, ci łatwo ją dostrzegą, którzy ją miłują, ci ją znajdą, którzy jej szukają, uprzedza bowiem tych, co jej pragną, wpierw dając się im poznać. Kto dla niej wstanie o świcie, ten się nie natrudzi, znajdzie ją bowiem siedzącą u drzwi swoich. O niej rozmyślać – to szczyt roztropności, a kto z jej powodu nie śpi, wnet się trosk pozbędzie, sama bowiem obchodzi i szuka tych, co są jej godni, objawia się im łaskawie na ścieżkach i wychodzi naprzeciw wszystkim ich zamysłom. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 63 (62), 2. 3-4. 5-6. 7-8 (R.: por. 2ab)",
      "opis": "",
      "tekst": "Refren: Ciebie, mój Boże, pragnie moja dusza.\nBoże, mój Boże, szukam Ciebie *\n\ni pragnie Ciebie moja dusza.\n\nCiało moje tęskni za Tobą, *\n\njak zeschła ziemia łaknąca wody.\nRefren.\nOto wpatruję się w Ciebie w świątyni, *\n\nby ujrzeć Twą potęgę i chwałę.\n\nTwoja łaska jest cenniejsza od życia, *\n\nwięc sławić Cię będą moje wargi.\nRefren.\nBędę Cię wielbił przez całe me życie *\n\ni wzniosę ręce w imię Twoje.\n\nMoja dusza syci się obficie, *\n\na usta Cię wielbią radosnymi wargami.\nRefren.\nGdy myślę o Tobie na moim posłaniu *\n\ni o Tobie rozważam w czasie moich czuwań.\n\nBo stałeś się dla mnie pomocą *\n\ni w cieniu Twych skrzydeł wołam radośnie.\nRefren."
    },
    {
      "typ": "DRUGIE CZYTANIE DŁUŻSZE",
      "sigla": "KRÓTSZE1 Tes 4, 13-14",
      "opis": "Koniec krótszej perykopy.",
      "tekst": "Nie chcemy, bracia, byście trwali w niewiedzy co do tych, którzy umierają, abyście się nie smucili jak wszyscy ci, którzy nie mają nadziei. Jeśli bowiem wierzymy, że Jezus istotnie umarł i zmartwychwstał, to również tych, którzy umarli w Jezusie, Bóg wyprowadzi wraz z Nim. To bowiem głosimy wam jako słowo Pańskie, że my, żywi, pozostawieni na przyjście Pana, nie wyprzedzimy tych, którzy pomarli. Sam bowiem Pan zstąpi z nieba na hasło i na głos archanioła, i na dźwięk trąby Bożej, a zmarli w Chrystusie powstaną pierwsi. Potem my, żywi, tak pozostawieni, wraz z nimi będziemy porwani w powietrze, na obłoki naprzeciw Pana, i w ten sposób na zawsze będziemy z Panem. Przeto wzajemnie się pocieszajcie tymi słowami. Oto słowo Boże."
    },
    {
      "typ": "AKLAMACJA",
      "sigla": "Por. Mt 24, 42a. 44",
      "opis": "",
      "tekst": "Aklamacja: Alleluja, alleluja, alleluja.\nCzuwajcie i bądźcie gotowi,\n\nbo o godzinie, której się nie domyślacie, Syn Człowieczy przyjdzie.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 25, 1-13",
      "opis": "Przypowieść o dziesięciu pannach",
      "tekst": "Jezus opowiedział swoim uczniom tę przypowieść:\n\n«Podobne będzie królestwo niebieskie do dziesięciu panien, które wzięły swoje lampy i wyszły na spotkanie pana młodego. Pięć z nich było nierozsądnych, a pięć roztropnych. Nierozsądne wzięły lampy, ale nie wzięły z sobą oliwy. Roztropne zaś razem z lampami zabrały również oliwę w swoich naczyniach. Gdy się pan młody opóźniał, senność ogarnęła wszystkie i posnęły. Lecz o północy rozległo się wołanie: „Oto pan młody idzie, wyjdźcie mu na spotkanie!” Wtedy powstały wszystkie owe panny i opatrzyły swe lampy. A nierozsądne rzekły do roztropnych: „Użyczcie nam swej oliwy, bo nasze lampy gasną”. Odpowiedziały roztropne: „Mogłoby i nam, i wam nie wystarczyć. Idźcie raczej do sprzedających i kupcie sobie”. Gdy one szły kupić, nadszedł pan młody. Te, które były gotowe, weszły z nim na ucztę weselną, i drzwi zamknięto. Nadchodzą w końcu i pozostałe panny, prosząc: „Panie, panie, otwórz nam!” Lecz on odpowiedział: „Zaprawdę, powiadam wam, nie znam was”. Czuwajcie więc, bo nie znacie dnia ani godziny». Oto słowo Pańskie."
    }
  ]
}