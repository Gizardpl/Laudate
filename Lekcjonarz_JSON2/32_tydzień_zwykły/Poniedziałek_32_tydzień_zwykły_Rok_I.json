{
  "url": "https://liturgia.wiara.pl/doc/414683.Poniedzialek-32-tydzien-zwykly-Rok-I",
  "tytul_dnia": "Poniedziałek, 32 tydzień zwykły, Rok I",
  "czytania": [
    {
      "typ": "PIERWSZE CZYTANIE",
      "sigla": "Mdr 1, 1-7",
      "opis": "Grzech zamyka drogę do mądrości",
      "tekst": "Umiłujcie sprawiedliwość, sędziowie ziemscy! Myślcie o Panu właściwie i szukajcie Go w prostocie serca! Daje się bowiem znaleźć tym, co Go nie wystawiają na próbę, objawia się takim, którym nie brak wiary w Niego. Bo przewrotne myśli oddzielają od Boga, a Moc, gdy ją wystawiają na próbę, karci niemądrych. Mądrość nie wejdzie w duszę przewrotną, nie zamieszka w ciele uwikłanym w grzech. Święty Duch uczący karności ucieknie przed obłudą, odsunie się od niemądrych myśli, wypłoszy Go nadejście nieprawości. Mądrość bowiem jest duchem miłującym ludzi, ale bluźniercy z powodu jego warg nie zostawi bez kary: ponieważ Bóg świadkiem jego nerek, prawdziwym stróżem jego serca, Tym, który słyszy mowę jego języka. Albowiem Duch Pański wypełnił zamieszkaną ziemię, Ten, który ogarnia wszystko, ma znajomość mowy. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 139 (138), 1b-3. 4-5. 7-8. 9-10. (R.: por. 24b)",
      "opis": "",
      "tekst": "Refren: Prowadź mnie, Panie, swą drogą odwieczną.\nPrzenikasz i znasz mnie, Panie, *\n\nTy wiesz, kiedy siedzę i wstaję.\n\nZ daleka spostrzegasz moje myśli, †\n\nprzyglądasz się, jak spoczywam i chodzę, *\n\ni znasz wszystkie moje drogi.\nRefren.\nZanim słowo się znajdzie na moim języku, *\n\nTy, Panie, już znasz je w całości.\n\nTy ze wszystkich stron mnie ogarniasz *\n\ni kładziesz na mnie swą rękę.\nRefren.\nGdzie ucieknę przed Duchem Twoim? *\n\nGdzie oddalę się od Twego oblicza?\n\nJeśli wstąpię do nieba, Ty tam jesteś, *\n\njesteś przy mnie, gdy położę się w Otchłani.\nRefren.\nGdybym wziął skrzydła jutrzenki, *\n\ngdybym zamieszkał na krańcach morza,\n\ntam również będzie mnie wiodła Twa ręka *\n\ni podtrzyma mnie Twoja prawica.\nRefren."
    },
    {
      "typ": "AKLAMACJA",
      "sigla": "Por. Flp 2, 15d. 16a",
      "opis": "",
      "tekst": "Aklamacja: Alleluja, alleluja, alleluja.\nJawicie się jako źródło światła w świecie,\n\ntrzymając się mocno Słowa Życia.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 17, 1-6",
      "opis": "Obowiązek przebaczania",
      "tekst": "Jezus powiedział do swoich uczniów: «Niepodobna, żeby nie przyszły zgorszenia; lecz biada temu, przez którego przychodzą. Byłoby lepiej dla niego, gdyby kamień młyński zawieszono mu u szyi i wrzucono go w morze, niż żeby miał być powodem grzechu dla jednego z tych małych. Uważajcie na siebie! Jeśli brat twój zawini, upomnij go; i jeśli będzie żałował, przebacz mu. I jeśliby siedem razy na dzień zawinił przeciw tobie i siedem razy zwrócił się do ciebie, mówiąc: „Żałuję tego”, przebacz mu». Apostołowie prosili Pana: «Dodaj nam wiary». Pan rzekł: «Gdybyście mieli wiarę jak ziarnko gorczycy, powiedzielibyście tej morwie: „Wyrwij się z korzeniem i przesadź się w morze”, a byłaby wam posłuszna». Oto słowo Pańskie."
    }
  ]
}