{
  "url": "https://liturgia.wiara.pl/doc/414032.Piatek-34-tydzien-zwykly-Rok-I",
  "tytul_dnia": "Piątek, 34 tydzień zwykły, Rok I",
  "czytania": [
    {
      "typ": "PIERWSZE CZYTANIE",
      "sigla": "Dn 7, 2-14",
      "opis": "Wieczne panowanie Syna Człowieczego",
      "tekst": "Ja, Daniel, ujrzałem w swoich wizjach nocnych: Oto cztery wichry z nieba wzburzyły wielkie morze. Cztery ogromne bestie wyszły z morza, a jedna różniła się od drugiej. Pierwsza podobna była do lwa i miała skrzydła orle. Patrzyłem, a oto wyrwano jej skrzydła, ją zaś samą uniesiono w górę i postawiono jak człowieka na dwu nogach, dając jej ludzkie serce. I oto druga bestia, zupełnie inna, podobna do niedźwiedzia, z jednej strony podparta, a trzy żebra miała w paszczy między zębami. Mówiono do niej: Podnieś się! Pożeraj wiele mięsa! Potem patrzyłem, a oto inna bestia podobna do pantery, mająca na grzbiecie cztery ptasie skrzydła. Bestia ta miała cztery głowy; jej to powierzono władzę. Dalej ujrzałem w moich nocnych wizjach: Oto czwarta bestia, okropna i przerażająca, o nadzwyczajnej sile. Miała wielkie zęby z żelaza i miedziane pazury; pożerała i kruszyła, depcąc nogami to, co pozostawało. Różniła się od wszystkich poprzednich bestii i miała dziesięć rogów. Gdy przypatrywałem się rogom, oto inny mały róg wyrósł między nimi i trzy spośród pierwszych rogów zostały przed nim wyrwane. Miał on oczy podobne do ludzkich oczu i usta, które mówiły wielkie rzeczy. Patrzyłem, aż postawiono trony, a Przedwieczny zajął miejsce. Szata Jego była biała jak śnieg, a włosy na Jego głowie jakby z czystej wełny. Tron Jego był z ognistych płomieni, jego koła z płonącego ognia. Strumień ognia się rozlewał i wypływał od Niego. Tysiąc tysięcy służyło Mu, a dziesięć tysięcy razy dziesięć tysięcy stało przed Nim. Sąd zasiadł i otwarto księgi. Z powodu hałasu wielkich słów, jakie wypowiadał róg, patrzyłem, aż oto zabito bestię; ciało jej uległo zniszczeniu i wydano je na spalenie. Także innym bestiom odebrano władzę, ale ustalono okres trwania ich życia do czasu oznaczonego. Patrzyłem w nocnych widzeniach: a oto na obłokach nieba przybywa jakby Syn Człowieczy. Podchodzi do Przedwiecznego i wprowadzają Go przed Niego. Powierzono Mu panowanie, chwałę i władzę królewską, a służyły Mu wszystkie narody, ludy i języki. Panowanie Jego jest wiecznym panowaniem, które nie przeminie, a Jego królestwo nie ulegnie zagładzie. Oto słowo Boże."
    },
    {
      "typ": "PSALM RESPONSORYJNY",
      "sigla": "Dn 3, 75a i 76a i 77a i 78a. 79a i 80a i 81 (R.: por. 57b)",
      "opis": "",
      "tekst": "Refren: Chwalcie na wieki najwyższego Pana.\nBłogosławcie Pana, góry i pagórki, *\n\nbłogosławcie Pana, wszelkie rośliny na ziemi.\n\nBłogosławcie Pana, źródła wodne, *\n\nbłogosławcie Pana, morza i rzeki.\nRefren.\nBłogosławcie Pana, wieloryby i morskie stworzenia, *\n\nbłogosławcie Pana, wszelkie ptaki powietrzne.\n\nBłogosławcie Pana, dzikie zwierzęta i trzody, *\n\nchwalcie Go i wywyższajcie na wieki.\nRefren."
    },
    {
      "typ": "AKLAMACJA",
      "sigla": "Łk 21, 28bc",
      "opis": "",
      "tekst": "Aklamacja: Alleluja, alleluja, alleluja.\nNabierzcie ducha i podnieście głowy,\n\nponieważ zbliża się wasze odkupienie.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 21, 29-33",
      "opis": "Przypowieść o drzewie figowym",
      "tekst": "Jezus opowiedział swoim uczniom przypowieść:\n\n«Spójrzcie na figowiec i na wszystkie drzewa. Gdy widzicie, że wypuszczają pąki, sami poznajecie, że już blisko jest lato. Tak i wy, gdy ujrzycie te wszystkie wydarzenia, wiedzcie, iż blisko jest królestwo Boże. Zaprawdę, powiadam wam: Nie przeminie to pokolenie, aż się wszystko stanie. Niebo i ziemia przeminą, ale moje słowa nie przeminą». Oto słowo Pańskie."
    }
  ]
}