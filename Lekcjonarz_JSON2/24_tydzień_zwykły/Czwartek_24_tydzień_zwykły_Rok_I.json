{
  "url": "https://liturgia.wiara.pl/doc/418119.Czwartek-24-tydzien-zwykly-Rok-I",
  "tytul_dnia": "Czwartek, 24 tydzień zwykły, Rok I",
  "czytania": [
    {
      "typ": "PIERWSZE CZYTANIE",
      "sigla": "1 Tm 4, 12-16",
      "opis": "Bądź wzorem dla wiernych",
      "tekst": "Najdroższy:\n\nNiechaj nikt nie lekceważy twego młodego wieku, lecz wzorem bądź dla wiernych w mowie, w obejściu, w miłości, w wierze, w czystości. Do czasu, aż przyjdę, przykładaj się do czytania, zachęcania, nauczania. Nie zaniedbuj w sobie charyzmatu, który został ci dany za sprawą proroctwa i przez nałożenie rąk kolegium prezbiterów. W tych rzeczach się ćwicz, cały im się oddaj, aby twoje postępy widoczne były dla wszystkich. Uważaj na siebie i na nauczanie; w tych sprawach bądź wytrwały! To bowiem czyniąc, i siebie samego zbawisz, i tych, którzy cię słuchają. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 111 (110), 7-8. 9. 10 (R.: por. 2a)",
      "opis": "",
      "tekst": "Refren: Wielkie są dzieła, które Pan uczynił.\n\nalbo: Alleluja.\nDzieła rąk Jego są sprawiedliwe i pełne prawdy, *\n\nwszystkie Jego przykazania są trwałe,\n\nustalone na wieki wieków, *\n\nnadane ze słusznością i mocą.\nRefren.\nZesłał odkupienie swojemu ludowi, *\n\nna wieki ustanowił swoje przymierze,\n\nimię Jego jest święte *\n\ni wzbudza trwogę.\nRefren.\nBojaźń Pana jest początkiem mądrości; †\n\nwspaniała zapłata dla tych, *\n\nco według niej postępują,\n\na Jego sprawiedliwość *\n\nbędzie trwać na wieki.\nRefren."
    },
    {
      "typ": "AKLAMACJA",
      "sigla": "Mt 11, 28",
      "opis": "",
      "tekst": "Aklamacja: Alleluja, alleluja, alleluja.\nPrzyjdźcie do Mnie wszyscy, którzy utrudzeni i obciążeni jesteście,\n\na Ja was pokrzepię.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 7, 36-50",
      "opis": "Odpuszczone są jej liczne grzechy, ponieważ bardzo umiłowała",
      "tekst": "Jeden z faryzeuszów zaprosił Jezusa do siebie na posiłek. Wszedł więc do domu faryzeusza i zajął miejsce za stołem. A oto kobieta, która prowadziła w mieście życie grzeszne, dowiedziawszy się, że gości w domu faryzeusza, przyniosła flakonik alabastrowy olejku i stanąwszy z tyłu u Jego stóp, płacząc, zaczęła łzami oblewać Jego stopy i włosami swej głowy je wycierała. Potem całowała Jego stopy i namaszczała je olejkiem. Widząc to, faryzeusz, który Go zaprosił, mówił sam do siebie: «Gdyby On był prorokiem, wiedziałby, co to za jedna i jaka to jest ta kobieta, która się Go dotyka, że jest grzesznicą». Na to Jezus rzekł do niego: «Szymonie, mam ci coś do powiedzenia».\n\nOn rzekł: «Powiedz, Nauczycielu». «Pewien wierzyciel miał dwóch dłużników. Jeden winien mu był pięćset denarów, a drugi pięćdziesiąt. Gdy nie mieli z czego oddać, darował obydwom. Który z nich więc będzie go bardziej miłował?» Szymon odpowiedział: «Przypuszczam, że ten, któremu więcej darował». On zaś mu rzekł: «Słusznie osądziłeś». Potem zwróciwszy się w stronę kobiety, rzekł do Szymona: «Widzisz tę kobietę? Wszedłem do twego domu, a nie podałeś Mi wody do nóg; ona zaś łzami oblała mi stopy i otarła je swymi włosami. Nie powitałeś mnie pocałunkiem; a ona, odkąd wszedłem, nie przestała całować stóp moich. Głowy nie namaściłeś Mi oliwą; ona zaś olejkiem namaściła moje stopy. Dlatego powiadam ci: Odpuszczone są jej liczne grzechy, ponieważ bardzo umiłowała. A ten, komu mało się odpuszcza, mało miłuje». Do niej zaś rzekł: «Odpuszczone są twoje grzechy». Na to współbiesiadnicy zaczęli mówić sami do siebie: «Któż On jest, że nawet grzechy odpuszcza?» On zaś rzekł do kobiety: «Twoja wiara cię ocaliła, idź w pokoju». Oto słowo Pańskie."
    }
  ]
}