{
  "url": "https://liturgia.wiara.pl/doc/415583.Niedziela-rok-A",
  "tytul_dnia": "Niedziela rok A",
  "czytania": [
    {
      "typ": "PIERWSZE CZYTANIE",
      "sigla": "Iz 58, 7-10",
      "opis": "Światło dobrych uczynków",
      "tekst": "Tak mówi Pan:\n\n«Dziel swój chleb z głodnym, do domu wprowadź biednych tułaczy, nagiego, którego ujrzysz, przyodziej i nie odwracaj się od współziomków. Wtedy twoje światło wzejdzie jak zorza i szybko rozkwitnie twe zdrowie. Sprawiedliwość twoja poprzedzać cię będzie, chwała Pańska iść będzie za tobą. Wtedy zawołasz, a Pan odpowie, wezwiesz pomocy, a On rzeknie: „Oto jestem!” Jeśli u siebie usuniesz jarzmo, przestaniesz grozić palcem i mówić przewrotnie, jeśli podasz twój chleb zgłodniałemu i nakarmisz duszę przygnębioną, wówczas twe światło zabłyśnie w ciemnościach, a twoja ciemność stanie się południem». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 112 (111), 4-5. 6-7. 8a i 9 (R.: 4a)",
      "opis": "",
      "tekst": "Refren: Wschodzi w ciemnościach jak światło dla prawych.\n\nalbo: Alleluja.\nOn wschodzi w ciemnościach jak światło dla prawych, *\n\nłagodny, miłosierny i sprawiedliwy.\n\nDobrze się wiedzie człowiekowi, który z litości pożycza *\n\ni swoimi sprawami zarządza uczciwie.\nRefren.\nSprawiedliwy nigdy się nie zachwieje *\n\ni pozostanie w wiecznej pamięci.\n\nNie przelęknie się złej nowiny, *\n\njego mocne serce zaufało Panu.\nRefren.\nJego wierne serce lękać się nie będzie. *\n\nRozdaje i obdarza ubogich,\n\njego sprawiedliwość będzie trwała zawsze, *\n\nwywyższona z chwałą będzie jego potęga.\nRefren."
    },
    {
      "typ": "DRUGIE CZYTANIE",
      "sigla": "1 Kor 2, 1-5",
      "opis": "Nauczanie Świętego Pawła",
      "tekst": "Bracia, przyszedłszy do was, nie przybyłem, aby błyszcząc słowem i mądrością, głosić wam świadectwo Boże. Postanowiłem bowiem, będąc wśród was, nie znać niczego więcej, jak tylko Jezusa Chrystusa, i to ukrzyżowanego. I stanąłem przed wami w słabości i w bojaźni, i z wielkim drżeniem. A mowa moja i moje głoszenie nauki nie miały nic z uwodzących przekonywaniem słów mądrości, lecz były ukazywaniem ducha i mocy, aby wiara wasza opierała się nie na mądrości ludzkiej, lecz na mocy Bożej. Oto słowo Boże."
    },
    {
      "typ": "AKLAMACJA",
      "sigla": "J 8, 12",
      "opis": "",
      "tekst": "Aklamacja: Alleluja, alleluja, alleluja.\nJa jestem światłością świata,\n\nkto idzie za Mną, będzie miał światło życia.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 5, 13-16",
      "opis": "Wy jesteście światłem świata",
      "tekst": "Jezus powiedział do swoich uczniów:\n\n«Wy jesteście solą ziemi. Lecz jeśli sól utraci swój smak, czymże ją posolić? Na nic się już nie przyda, chyba na wyrzucenie i podeptanie przez ludzi. Wy jesteście światłem świata. Nie może się ukryć miasto położone na górze. Nie zapala się też lampy i nie umieszcza pod korcem, ale na świeczniku, aby świeciła wszystkim, którzy są w domu. Tak niech wasze światło jaśnieje przed ludźmi, aby widzieli wasze dobre uczynki i chwalili Ojca waszego, który jest w niebie». Oto słowo Pańskie."
    }
  ]
}