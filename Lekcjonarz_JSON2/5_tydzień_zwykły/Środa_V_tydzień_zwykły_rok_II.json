{
  "url": "https://liturgia.wiara.pl/doc/415571.Sroda-V-tydzien-zwykly-rok-II",
  "tytul_dnia": "Środa, V tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "1 Krl 10, 1-10",
      "opis": "Królowa Saby odwiedza Salomona",
      "tekst": "Królowa Saby, usłyszawszy o rozgłosie Salomona, przybyła, aby go osobiście wypróbować przez roztrząsanie trudnych zagadnień. Przyjechała więc do Jerozolimy ze świetnym orszakiem i wielbłądami, dźwigającymi wonności i bardzo dużo złota oraz drogocennych kamieni. Następnie przyszła do Salomona i odbyła z nim rozmowę o wszystkim, co ją nurtowało. Salomon zaś udzielił jej wyjaśnień we wszystkich zagadnieniach przez nią poruszonych. Nie było zagadnienia, którego król by nie znał i którego by jej nie wyjaśnił. Gdy królowa Saby ujrzała całą mądrość Salomona oraz pałac, który zbudował, jak również zaopatrzenie jego stołu w potrawy i napoje, i mieszkanie jego dworu, stanowiska usługujących mu, ich szaty, jego podczaszych, jego całopalenia, które składał w świątyni Pańskiej, wówczas wpadła w zachwyt. Dlatego przemówiła do króla: «Prawdziwa była wieść, którą usłyszałam w moim kraju o twoich dziełach i o twej mądrości. Jednak nie dowierzałam tym wieściom, dopóki sama nie przyjechałam i nie zobaczyłam na własne oczy, że nawet połowy mi nie powiedziano. Przewyższyłeś mądrością i powodzeniem wszelkie pogłoski, które usłyszałam. Szczęśliwe twoje żony, szczęśliwi twoi słudzy! Oni stale znajdują się przed twoim obliczem i wsłuchują się w twoją mądrość! Niech będzie błogosławiony Pan, Bóg twój, za to, że upodobał sobie ciebie, aby cię osadzić na tronie Izraela; z miłości, jaką żywi Pan względem Izraela na wieki, ustanowił ciebie królem dla wykonywania prawa i sprawiedliwości». Następnie dała królowi sto dwadzieścia talentów złota i bardzo dużo wonności oraz drogocennych kamieni. Nigdy nie przyniesiono więcej wonności od tych, które królowa Saby dała królowi Salomonowi. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 37 (36), 5-6. 30-31. 39-40 (R.: por. 30a)",
      "opis": "",
      "tekst": "Refren: Słowa mądrości głosi sprawiedliwy.\nPowierz Panu swą drogę, *\n\nzaufaj Mu, a On sam będzie działał.\n\nOn sprawi, że twa sprawiedliwość zabłyśnie jak światło, *\n\na prawość twoja jak blask południa.\nRefren.\nUsta sprawiedliwego głoszą mądrość, *\n\na język jego mówi to, co słuszne.\n\nPrawo Boże jest w jego sercu *\n\ni nie zachwieją się jego kroki.\nRefren.\nZbawienie sprawiedliwych pochodzi od Pana, *\n\nOn ich ucieczką w czasie utrapienia.\n\nPan ich wspomaga i wyzwala, †\n\nwyzwala od występnych i zachowuje, *\n\nOn bowiem jest ich ucieczką.\nRefren."
    },
    {
      "typ": "AKLAMACJA",
      "sigla": "Por. J 17, 17ba",
      "opis": "",
      "tekst": "Aklamacja: Alleluja, alleluja, alleluja.\nSłowo Twoje, Panie, jest prawdą,\n\nuświęć nas w prawdzie.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mk 7, 14-23",
      "opis": "Prawdziwa nieczystość pochodzi z serca",
      "tekst": "Jezus przywołał znowu tłum do siebie i rzekł do niego:\n\n«Słuchajcie Mnie, wszyscy, i zrozumcie! Nic nie wchodzi z zewnątrz w człowieka, co mogłoby uczynić go nieczystym; lecz to, co wychodzi z człowieka, to czyni człowieka nieczystym. Kto ma uszy do słuchania, niechaj słucha!» Gdy się oddalił od tłumu i wszedł do domu, uczniowie pytali Go o tę przypowieść. Odpowiedział im: «I wy tak niepojętni jesteście? Nie rozumiecie, że nic z tego, co z zewnątrz wchodzi w człowieka, nie może uczynić go nieczystym; bo nie wchodzi do jego serca, lecz do żołądka, i zostaje wydalone na zewnątrz». Tak uznał wszystkie potrawy za czyste. I mówił dalej: «Co wychodzi z człowieka, to czyni go nieczystym. Z wnętrza bowiem, z serca ludzkiego pochodzą złe myśli, nierząd, kradzieże, zabójstwa, cudzołóstwa, chciwość, przewrotność, podstęp, wyuzdanie, zazdrość, obelgi, pycha, głupota. Całe to zło z wnętrza pochodzi i czyni człowieka nieczystym». Oto słowo Pańskie."
    }
  ]
}