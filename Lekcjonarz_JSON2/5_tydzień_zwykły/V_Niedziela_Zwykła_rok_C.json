{
  "url": "https://liturgia.wiara.pl/doc/415580.V-Niedziela-Zwykla-rok-C",
  "tytul_dnia": "V Niedziela Zwykła rok C",
  "czytania": [
    {
      "typ": "PIERWSZE CZYTANIE",
      "sigla": "Iz 6, 1-2a. 3-8",
      "opis": "Powołanie proroka",
      "tekst": "W roku śmierci króla Ozjasza ujrzałem Pana zasiadającego na wysokim i wyniosłym tronie, a tren Jego szaty wypełniał świątynię. Serafiny stały ponad Nim; każdy z nich miał po sześć skrzydeł. I wołał jeden do drugiego: «Święty, Święty, Święty jest Pan Zastępów. Cała ziemia pełna jest Jego chwały». Od głosu tego, który wołał, zadrgały futryny drzwi, a świątynia napełniła się dymem. I powiedziałem: «Biada mi! Jestem zgubiony! Wszak jestem mężem o nieczystych wargach i mieszkam pośród ludu o nieczystych wargach, a oczy moje oglądały Króla, Pana Zastępów!» Wówczas przyleciał do mnie jeden z serafinów, trzymając w ręce węgiel, który szczypcami wziął z ołtarza. Dotknął nim ust moich i rzekł: «Oto dotknęło to twoich warg, twoja wina jest zmazana, zgładzony twój grzech». I usłyszałem głos Pana mówiącego: «Kogo mam posłać? Kto by Nam poszedł?» Odpowiedziałem: «Oto ja, poślij mnie!» Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 138 (137), 1b-2a. 2b-3. 4-5. 7e-8 (R.: por. 1c)",
      "opis": "",
      "tekst": "Refren: Wobec aniołów psalm zaśpiewam Panu.\nBędę Cię sławił, Panie, z całego serca, *\n\nbo usłyszałeś słowa ust moich.\n\nBędę śpiewał Ci psalm wobec aniołów, *\n\npokłon Ci oddam w Twoim świętym przybytku.\nRefren.\nI będę sławił Twe imię za łaskę i wierność Twoją, *\n\nbo ponad wszystko wywyższyłeś Twe imię i obietnicę.\n\nWysłuchałeś mnie, kiedy Cię wzywałem, *\n\npomnożyłeś moc mojej duszy.\nRefren.\nWszyscy królowie ziemi będą dziękować Tobie, Panie, *\n\ngdy usłyszą słowa ust Twoich.\n\nI będą opiewać drogi Pana: *\n\n«Zaprawdę, chwała Pana jest wielka!»\nRefren.\nWybawia mnie Twoja prawica. *\n\nPan za mnie wszystkiego dokona.\n\nPanie, Twa łaska trwa na wieki, *\n\nnie porzucaj dzieła rąk swoich.\nRefren."
    },
    {
      "typ": "DRUGIE CZYTANIE DŁUŻSZE",
      "sigla": "1 Kor 15, 1-11",
      "opis": "Świadectwo Pawła o zmartwychwstaniu Chrystusa",
      "tekst": "Przypominam, bracia, Ewangelię, którą wam głosiłem, którą przyjęliście i w której też trwacie. Przez nią również będziecie zbawieni, jeżeli ją zachowacie tak, jak wam głosiłem. Bo inaczej na próżno byście uwierzyli. Przekazałem wam na początku to, co przejąłem: że Chrystus umarł – zgodnie z Pismem – za nasze grzechy, że został pogrzebany, że zmartwychwstał trzeciego dnia, zgodnie z Pismem; i że ukazał się Kefasowi, a potem Dwunastu, później zjawił się więcej niż pięciuset braciom równocześnie; większość z nich żyje dotąd, niektórzy zaś pomarli. Potem ukazał się Jakubowi, później wszystkim apostołom. W końcu, już po wszystkich, ukazał się także i mnie jako poronionemu płodowi. Jestem bowiem najmniejszy ze wszystkich apostołów i niegodzien zwać się apostołem, bo prześladowałem Kościół Boży. Lecz za łaską Boga jestem tym, czym jestem, a dana mi łaska Jego nie okazała się daremna; przeciwnie, pracowałem więcej od nich wszystkich, nie ja, co prawda, lecz łaska Boża ze mną. Tak więc czy to ja, czy inni, tak nauczamy i tak uwierzyliście. Oto słowo Boże."
    },
    {
      "typ": "DRUGIE CZYTANIE KRÓTSZE",
      "sigla": "1 Kor 15, 3-8. 11",
      "opis": "",
      "tekst": "Bracia:\n\nPrzekazałem wam na początku to, co przejąłem: że Chrystus umarł – zgodnie z Pismem – za nasze grzechy, że został pogrzebany, że zmartwychwstał trzeciego dnia, zgodnie z Pismem; i że ukazał się Kefasowi, a potem Dwunastu, później zjawił się więcej niż pięciuset braciom równocześnie; większość z nich żyje dotąd, niektórzy zaś pomarli. Potem ukazał się Jakubowi, później wszystkim apostołom. W końcu, już po wszystkich, ukazał się także i mnie jako poronionemu płodowi. Tak więc czy to ja, czy inni, tak nauczamy i tak uwierzyliście. Oto słowo Boże."
    },
    {
      "typ": "AKLAMACJA",
      "sigla": "Mt 4, 19",
      "opis": "",
      "tekst": "Aklamacja: Alleluja, alleluja, alleluja.\nPójdźcie za Mną,\n\na uczynię was rybakami ludzi.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 5, 1-11",
      "opis": "Zostawili wszystko i poszli za Jezusem",
      "tekst": "Pewnego razu – gdy tłum cisnął się do Jezusa, aby słuchać słowa Bożego, a On stał nad jeziorem Genezaret – zobaczył dwie łodzie stojące przy brzegu; rybacy zaś wyszli z nich i płukali sieci. Wszedłszy do jednej łodzi, która należała do Szymona, poprosił go, żeby nieco odbił od brzegu. Potem usiadł i z łodzi nauczał tłumy. Gdy przestał mówić, rzekł do Szymona: «Wypłyń na głębię i zarzućcie sieci na połów!» A Szymon odpowiedział: «Mistrzu, całą noc pracowaliśmy i nic nie ułowiliśmy. Lecz na Twoje słowo zarzucę sieci». Skoro to uczynili, zagarnęli tak wielkie mnóstwo ryb, że sieci ich zaczynały się rwać. Skinęli więc na współtowarzyszy w drugiej łodzi, żeby im przyszli z pomocą. Ci podpłynęli; i napełnili obie łodzie, tak że się prawie zanurzały. Widząc to, Szymon Piotr przypadł Jezusowi do kolan i rzekł: «Wyjdź ode mnie, Panie, bo jestem człowiekiem grzesznym». I jego bowiem, i wszystkich jego towarzyszy w zdumienie wprawił połów ryb, jakiego dokonali; jak również Jakuba i Jana, synów Zebedeusza, którzy byli wspólnikami Szymona. A Jezus rzekł do Szymona: «Nie bój się, odtąd ludzi będziesz łowił». I wciągnąwszy łodzie na ląd, zostawili wszystko i poszli za Nim. Oto słowo Pańskie."
    }
  ]
}