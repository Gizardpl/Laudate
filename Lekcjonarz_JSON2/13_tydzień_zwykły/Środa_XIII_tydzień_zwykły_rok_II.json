{
  "url": "https://liturgia.wiara.pl/doc/426606.Sroda-XIII-tydzien-zwykly-rok-II",
  "tytul_dnia": "Środa, XIII tydzień zwykły, rok II",
  "czytania": [
    {
      "typ": "PIERWSZE CZYTANIE",
      "sigla": "Am 5, 14-15. 21-24",
      "opis": "Bóg pragnie kultu w prawdzie",
      "tekst": "«Szukajcie dobra, a nie zła, abyście żyli. Wtedy Pan, Bóg Zastępów, będzie z wami, tak jak to mówicie. Miejcie w nienawiści zło, a miłujcie dobro! Wymierzajcie w bramie sprawiedliwość! Może ulituje się Pan, Bóg Zastępów, nad Resztą pokolenia Józefa. Nienawidzę waszych świąt i brzydzę się nimi. Nie będę miał upodobania w waszych uroczystych zebraniach. Bo kiedy składacie Mi całopalenia i wasze ofiary, nie znoszę tego, a na ofiary biesiadne z tucznych wołów nie chcę patrzeć. Idź precz ode Mnie ze zgiełkiem pieśni twoich, i dźwięku twoich harf nie chcę słyszeć. Niech sprawiedliwość wystąpi jak woda z brzegów i prawość niech się wyleje jak nie wysychający potok!» Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 50 (49), 7-8. 9-10. 11-12. 16b-17 (R.: por. 23b)",
      "opis": "",
      "tekst": "Refren: Temu, kto prawy, ukażę zbawienie.\n«Posłuchaj, mój ludu, gdyż będę przemawiał †\n\ni będę świadczył przeciw tobie, Izraelu. *\n\nJa jestem Bogiem, twoim Bogiem.\n\nNie oskarżam cię za twoje ofiary, *\n\nbo twe całopalenia zawsze są przede Mną.\nRefren.\nNie przyjmę cielca z twego domu *\n\nani kozłów ze stad twoich.\n\nBo do Mnie należy cała zwierzyna w lasach, *\n\ntysiące zwierząt na moich górach.\nRefren.\nZnam wszystkie ptaki na niebie, *\n\nmoim jest wszystko, co porusza się po polach.\n\nGdybym był głodny, nie mówiłbym ci o tym, *\n\nbo do Mnie świat należy i wszystko, co go napełnia».\nRefren.\n«Czemu wymieniasz moje przykazania *\n\ni na ustach masz moje przymierze?\n\nTy, co nienawidzisz karności, *\n\na słowa moje odrzuciłeś za siebie».\nRefren."
    },
    {
      "typ": "AKLAMACJA",
      "sigla": "Jk 1, 18",
      "opis": "Aklamacja: Alleluja, alleluja, alleluja.",
      "tekst": "Ze swej woli zrodził nas Ojciec przez słowo prawdy,\n\nbyśmy byli jakby pierwocinami Jego stworzeń."
    },
    {
      "typ": "EWANGELIA",
      "sigla": "Mt 8, 28-34",
      "opis": "Wypędzenie złych duchów",
      "tekst": "Gdy Jezus przybył na drugi brzeg do kraju Gadareńczyków, wyszli Mu naprzeciw z grobowców dwaj opętani, tak bardzo niebezpieczni, że nikt nie mógł przejść tamtą drogą. Zaczęli krzyczeć: «Czego chcesz od nas, Jezusie, Synu Boży? Przyszedłeś tu przed czasem dręczyć nas?» A opodal nich pasła się duża trzoda świń. Złe duchy zaczęły Go prosić: «Jeżeli nas wyrzucasz, to poślij nas w tę trzodę świń». Rzekł do nich: «Idźcie!» Wyszły więc i weszły w świnie. I naraz cała trzoda ruszyła pędem po urwistym zboczu do jeziora i zginęła w wodach. Pasterze zaś uciekli i przyszedłszy do miasta, rozpowiedzieli wszystko, a także zdarzenie z opętanymi. Wtedy całe miasto wyszło na spotkanie Jezusa; a gdy Go ujrzeli, prosili, żeby opuścił ich granice. Oto słowo Pańskie."
    }
  ]
}