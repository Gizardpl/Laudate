{
  "url": "https://liturgia.wiara.pl/doc/426614.Poniedzialek-XIII-tydzien-zwykly-rok-I",
  "tytul_dnia": "Poniedziałek, XIII tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Rdz 18, 16-33",
      "opis": "Abraham wstawia się za Sodomą",
      "tekst": "Ludzie, których gościł Abraham, odeszli i skierowali się ku Sodomie. Abraham zaś szedł z nimi, aby ich odprowadzić, a Pan mówił sobie: «Czyż miałbym zataić przed Abrahamem to, co zamierzam uczynić? Przecież ma się on stać ojcem wielkiego i potężnego narodu i przez niego otrzymają błogosławieństwo wszystkie ludy ziemi. Bo upatrzyłem go jako tego, który będzie nakazywał potomkom swym oraz swemu rodowi, aby przestrzegając przykazań Pana, postępowali sprawiedliwie i uczciwie, tak żeby Pan wypełnił to, co obiecał Abrahamowi». Po czym Pan rzekł: «Głośno się rozlega skarga na Sodomę i Gomorę, bo występki ich mieszkańców są bardzo ciężkie. Chcę więc zstąpić i zobaczyć, czy postępują tak, jak głosi oskarżenie, które do Mnie doszło, czy nie; dowiem się». Wtedy to ludzie ci odeszli w stronę Sodomy, a Abraham stał dalej przed Panem. Podszedłszy do Niego, Abraham rzekł: «Czy zamierzasz wygubić sprawiedliwych wespół z bezbożnymi? Może w tym mieście jest pięćdziesięciu sprawiedliwych; czy także zniszczysz to miasto i nie przebaczysz mu przez wzgląd na owych pięćdziesięciu sprawiedliwych, którzy w nim mieszkają? O, nie dopuść do tego, aby zginęli sprawiedliwi z bezbożnymi, aby stało się sprawiedliwemu to samo, co bezbożnemu! O, nie dopuść do tego! Czyż Ten, który jest sędzią nad całą ziemią, mógłby postąpić niesprawiedliwie?»\n\nPan odpowiedział: «Jeżeli znajdę w Sodomie pięćdziesięciu sprawiedliwych, przebaczę całemu miastu przez wzgląd na nich». Rzekł znowu Abraham: «Pozwól, o Panie, że jeszcze ośmielę się mówić do Ciebie, choć jestem pyłem i prochem. Gdyby wśród tych pięćdziesięciu sprawiedliwych zabrakło pięciu, czy z braku tych pięciu zniszczysz całe miasto?»\n\nPan rzekł: «Nie zniszczę, jeśli znajdę tam czterdziestu pięciu». Abraham znów odezwał się tymi słowami: «A może znalazłoby się tam czterdziestu?»\n\nPan rzekł: «Nie dokonam zniszczenia przez wzgląd na tych czterdziestu». Wtedy Abraham powiedział: «Niech się nie gniewa Pan, jeśli rzeknę: może znalazłoby się tam trzydziestu?»\n\nA na to Pan: «Nie dokonam zniszczenia, jeśli znajdę tam trzydziestu». Rzekł Abraham: «Pozwól, o Panie, że ośmielę się zapytać: gdyby znalazło się tam dwudziestu?»\n\nPan odpowiedział: «Nie zniszczę przez wzgląd na tych dwudziestu». Na to Abraham: «Niech mój Pan się nie gniewa, jeśli raz jeszcze zapytam: gdyby znalazło się tam dziesięciu?»\n\nOdpowiedział Pan: «Nie zniszczę przez wzgląd na tych dziesięciu». Wtedy Pan, skończywszy rozmowę z Abrahamem, odszedł, a Abraham wrócił do siebie. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 103 (102), 1b-2. 3-4. 8-9. 10-11 (R.: por. 8a)",
      "opis": "",
      "tekst": "Refren: Pan jest łaskawy, pełen miłosierdzia.\nBłogosław, duszo moja, Pana, *\n\ni wszystko, co jest we mnie, święte imię Jego.\n\nBłogosław, duszo moja, Pana *\n\ni nie zapominaj o wszystkich Jego dobrodziejstwach.\nRefren.\nOn odpuszcza wszystkie twoje winy *\n\ni leczy wszystkie choroby.\n\nOn twoje życie ratuje od zguby, *\n\nobdarza cię łaską i zmiłowaniem.\nRefren.\nMiłosierny jest Pan i łaskawy, *\n\nnieskory do gniewu i bardzo cierpliwy.\n\nNie zapamiętuje się w sporze, *\n\nnie płonie gniewem na wieki.\nRefren.\nNie postępuje z nami według naszych grzechów *\n\nani według win naszych nam nie odpłaca.\n\nBo jak wysoko niebo wznosi się nad ziemią, *\n\ntak wielka jest łaska Pana dla Jego czcicieli.\nRefren."
    },
    {
      "typ": "AKLAMACJA",
      "sigla": "Por. Ps 95 (94), 8a. 7d",
      "opis": "Aklamacja: Alleluja, alleluja, alleluja.",
      "tekst": "Nie zatwardzajcie dzisiaj serc waszych,\n\nlecz słuchajcie głosu Pańskiego."
    },
    {
      "typ": "EWANGELIA",
      "sigla": "Mt 8, 18-22",
      "opis": "Trzeba porzucić wszystko, aby iść za Jezusem",
      "tekst": "Gdy Jezus zobaczył tłum dokoła siebie, kazał odpłynąć na drugą stronę. A przystąpił pewien uczony w Piśmie i rzekł do Niego: «Nauczycielu, pójdę za Tobą, dokądkolwiek się udasz». Jezus mu odpowiedział: «Lisy mają nory, a ptaki podniebne – gniazda, lecz Syn Człowieczy nie ma miejsca, gdzie by głowę mógł położyć». Ktoś inny spośród uczniów rzekł do Niego: «Panie, pozwól mi najpierw pójść i pogrzebać mojego ojca». Lecz Jezus mu odpowiedział: «Pójdź za Mną, a zostaw umarłym grzebanie ich umarłych!» Oto słowo Pańskie."
    }
  ]
}