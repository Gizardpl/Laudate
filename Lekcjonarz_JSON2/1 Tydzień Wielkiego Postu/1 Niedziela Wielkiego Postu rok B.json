{
  "urlCzytania": "https://liturgia.wiara.pl/doc/412864.I-Niedziela-Wielkiego-Postu-rok-B",
  "tytul_dnia": "1 Niedziela Wielkiego Postu rok B",
  "czy_datowany": false,
  "czytania": [
    {
      "typ": "PIERWSZE CZYTANIE",
      "sigla": "Rdz 9, 8-15",
      "opis": "Przymierze Boga z Noem po potopie",
      "tekst": "Tak rzekł Bóg do Noego i do jego synów: «Oto Ja zawieram przymierze z wami i z waszym potomstwem, które po was będzie; z wszelką istotą żywą, która jest z wami: z ptactwem, ze zwierzętami domowymi i polnymi, jakie są przy was, ze wszystkimi, które wyszły z arki, z wszelkim zwierzęciem na ziemi. Zawieram z wami przymierze, tak iż nigdy już nie zostanie zgładzona wodami potopu żadna istota żywa i już nigdy nie będzie potopu niszczącego ziemię». Po czym Bóg dodał: «A to jest znak przymierza, które Ja zawieram z wami i każdą istotą żywą, jaka jest z wami, na wieczne czasy: Łuk mój kładę na obłoki, aby był znakiem przymierza między Mną a ziemią. A gdy rozciągnę obłoki nad ziemią i gdy ukaże się ten łuk na obłokach, wtedy wspomnę na moje przymierze, które zawarłem z wami i z wszelką istotą żywą, z każdym człowiekiem; i nie będzie już nigdy wód potopu na zniszczenie żadnego istnienia». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 25 (24), 4-5. 6 i 7bc. 8-9 (R.: por. 10)",
      "opis": "",
      "tekst": "Refren: Drogi Twe, Panie, to łaska i wierność.\nDaj mi poznać Twoje drogi, Panie, *\n\nnaucz mnie chodzić Twoimi ścieżkami.\n\nProwadź mnie w prawdzie według swych pouczeń, *\n\nBoże i Zbawco, w Tobie mam nadzieję.\nRefren.\nWspomnij na swoje miłosierdzie, Panie, *\n\nna swoją miłość, która trwa od wieków.\n\nTylko o mnie pamiętaj w swoim miłosierdziu, *\n\nze względu na dobroć Twą, Panie.\nRefren.\nDobry jest Pan i łaskawy, *\n\ndlatego wskazuje drogę grzesznikom.\n\nPomaga pokornym czynić dobrze, *\n\nuczy ubogich dróg swoich.\nRefren."
    },
    {
      "typ": "DRUGIE CZYTANIE",
      "sigla": "1 P 3, 18-22",
      "opis": "Woda chrztu nas ocala",
      "tekst": "Najdrożsi:\n\nChrystus raz jeden umarł za grzechy, sprawiedliwy za niesprawiedliwych, aby was do Boga przyprowadzić; zabity wprawdzie na ciele, ale powołany do życia przez Ducha. W Nim poszedł ogłosić zbawienie nawet duchom zamkniętym w więzieniu, niegdyś nieposłusznym, gdy za dni Noego cierpliwość Boża naczekiwała, a budowana była arka, w której niewielu, to jest osiem dusz, zostało uratowanych przez wodę. Teraz również zgodnie z tym wzorem ratuje was ona we chrzcie nie przez obmycie brudu cielesnego, ale przez zobowiązanie dobrego sumienia wobec Boga – dzięki zmartwychwstaniu Jezusa Chrystusa. On jest po prawicy Bożej, gdyż poszedł do nieba, gdzie poddani Mu zostali aniołowie i Władze, i Moce. Oto słowo Boże."
    },
    {
      "typ": "AKLAMACJA",
      "sigla": "Mt 4, 4b",
      "opis": "Aklamacja: Chwała Tobie, Słowo Boże.",
      "tekst": "Nie samym chlebem żyje człowiek,\n\nlecz każdym słowem, które pochodzi z ust Bożych."
    },
    {
      "typ": "EWANGELIA",
      "sigla": "Mk 1, 12-15",
      "opis": "Jezus był kuszony przez Szatana, aniołowie zaś Mu usługiwali",
      "tekst": "Duch wyprowadził Jezusa na pustynię. A przebywał na pustyni czterdzieści dni, kuszony przez Szatana, i był ze zwierzętami, aniołowie zaś Mu służyli. Gdy Jan został uwięziony, Jezus przyszedł do Galilei i głosił Ewangelię Bożą. Mówił: «Czas się wypełnił i bliskie jest królestwo Boże. Nawracajcie się i wierzcie w Ewangelię!» Oto słowo Pańskie."
    }
  ],
  "piesniSugerowane": [
    {
      "numer": "97",
      "piesn": "Bliskie jest królestwo Boże",
      "opis": "Refren tej pieśni jest dosłownym cytatem z końcowych słów Ewangelii: \"nawracajmy się i wierzmy w Ewangelię\"."
    },
    {
      "numer": "103",
      "piesn": "Dałeś nam przykład",
      "opis": "Pieśń ta odnosi się do czterdziestodniowego pobytu Jezusa na pustyni, co jest głównym tematem Ewangelii."
    },
    {
      "numer": "106",
      "piesn": "Nawróć się, ludu",
      "opis": "Jest to bezpośrednia odpowiedź na wezwanie Jezusa z Ewangelii do nawrócenia i pokuty."
    },
    {
      "numer": "118",
      "piesn": "Zmiłuj się Stwórco",
      "opis": "Hymn ten, prosząc o miłosierdzie, nawiązuje do wierności Boga i Jego przymierza, o którym mowa w pierwszym czytaniu."
    },
    {
      "numer": "96",
      "piesn": "Bądź mi litościw",
      "opis": "Klasyczna pieśń pokutna, która dobrze oddaje ducha Wielkiego Postu i prośbę o miłosierdzie obecną w psalmie."
    },
    {
      "numer": "108",
      "piesn": "Padnijmy twarzą na ziemię",
      "opis": "Wyraża postawę pokuty i błagania, do której wzywa nas okres Wielkiego Postu, zainaugurowany przez Jezusa na pustyni."
    },
    {
      "numer": "111",
      "piesn": "Przepuść, Panie",
      "opis": "Krótka, lecz wymowna suplikacja, która jest sercem wielkopostnej modlitwy o przebaczenie i nawrócenie."
    }
  ]
}
