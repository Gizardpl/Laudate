{
  "url": "https://liturgia.wiara.pl/doc/416409.Sroda-28-tydzien-zwykly-Rok-I",
  "tytul_dnia": "Środa, 28 tydzień zwykły, Rok I",
  "czytania": [
    {
      "typ": "PIERWSZE CZYTANIE",
      "sigla": "Rz 2, 1-11",
      "opis": "Sam Bóg jest sędzią ludzkich czynów",
      "tekst": "Nie możesz wymówić się od winy, człowiecze, kimkolwiek jesteś, gdy zabierasz się do sądzenia. W jakiej bowiem sprawie sądzisz drugiego, w tej sam na siebie wydajesz wyrok, bo ty czynisz to samo, co osądzasz. Wiemy zaś, że sąd Boży według prawdy dosięga tych, którzy się dopuszczają takich czynów. Czy myślisz, człowiecze, co osądzasz tych, którzy się dopuszczają takich czynów, a sam czynisz to samo, że ty unikniesz potępienia Bożego? A może gardzisz bogactwem dobroci, cierpliwości i wielkoduszności Jego, nie chcąc wiedzieć, że dobroć Boża chce cię przywieść do nawrócenia? Oto przez swoją zatwardziałość i serce nieskłonne do nawrócenia zaskarbiasz sobie gniew na dzień gniewu i objawienia się sprawiedliwego sądu Boga, który «odda każdemu według uczynków jego»: tym, którzy przez wytrwałość w dobrych uczynkach szukają chwały, czci i nieśmiertelności – życie wieczne; tym zaś, którzy są przekorni, za prawdą pójść nie chcą, a oddają się nieprawości – gniew i oburzenie. Ucisk i utrapienie spadną na każdego człowieka, który dopuszcza się zła, najpierw na Żyda, a potem na Greka. Chwała zaś, cześć i pokój spotkają każdego, kto czyni dobrze – najpierw Żyda, a potem Greka. Albowiem u Boga nie ma względu na osobę. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 62 (61), 2-3. 6-7. 9 (R.: 13b)",
      "opis": "",
      "tekst": "Refren: Każdemu oddasz według jego czynów.\nJedynie w Bogu spokój znajduje ma dusza, *\n\nod Niego przychodzi moje zbawienie.\n\nTylko On jest opoką i zbawieniem moim, *\n\nOn moją twierdzą, więc się nie zachwieję.\nRefren.\nJedynie w Bogu szukaj spokoju, duszo moja, *\n\nbo od Niego pochodzi moja nadzieja.\n\nTylko On jest opoką i zbawieniem moim, *\n\nOn moją twierdzą, więc się nie zachwieję.\nRefren.\nW każdym czasie *\n\nJemu ufaj, narodzie.\n\nPrzed Nim wylejcie wasze serca, *\n\nBóg jest naszą ucieczką.\nRefren."
    },
    {
      "typ": "AKLAMACJA",
      "sigla": "Por. J 10, 27",
      "opis": "",
      "tekst": "Aklamacja: Alleluja, alleluja, alleluja.\nMoje owce słuchają mego głosu,\n\nJa znam je, a one idą za Mną.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Łk 11, 42-46",
      "opis": "Jezus piętnuje obłudę faryzeuszów",
      "tekst": "Jezus powiedział:\n\n«Biada wam, faryzeuszom, bo dajecie dziesięcinę z mięty i ruty, i z wszelkiej jarzyny, a pomijacie sprawiedliwość i miłość Bożą. Tymczasem to należało czynić, i tamtego nie pomijać. Biada wam, faryzeuszom, bo lubicie pierwsze miejsce w synagogach i pozdrowienia na rynku. Biada wam, bo jesteście jak groby niewidoczne, po których ludzie bezwiednie przechodzą». Wtedy odezwał się do Niego jeden z uczonych w Prawie: «Nauczycielu, słowami tymi także nam ubliżasz». On odparł: «I wam, uczonym w Prawie, biada! Bo nakładacie na ludzi ciężary nie do uniesienia, a sami nawet jednym palcem ciężarów tych nie dotykacie». Oto słowo Pańskie."
    }
  ]
}