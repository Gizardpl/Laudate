{
  "url": "https://liturgia.wiara.pl/doc/431276.20-Niedziela-zwykla-rok-B",
  "tytul_dnia": "20 Niedziela zwykła, rok B",
  "czytania": [
    {
      "typ": "PIERWSZE CZYTANIE",
      "sigla": "Prz 9, 1-6",
      "opis": "Chleb i wino na uczcie Mądrości",
      "tekst": "Mądrość zbudowała sobie dom, wyciosała siedem kolumn, nabiła swych zwierząt, namieszała wina i zastawiła stół. Służące odesłała i woła na wyżynnych miejscach miasta: «Prostaczek niech tutaj przyjdzie!» Do tego, komu brak rozumu, mówiła: «Chodźcie, nasyćcie się moim chlebem, pijcie wino, które zmieszałam. Odrzućcie naiwność, a żyć będziecie, chodźcie prosto drogą rozsądku». Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 34 (33), 2-3. 10-11. 12-13. 14-15 (R.: por. 9a)",
      "opis": "",
      "tekst": "Refren: Wszyscy zobaczcie, jak nasz Pan jest dobry.\nBędę błogosławił Pana po wieczne czasy, *\n\nJego chwała będzie zawsze na moich ustach.\n\nDusza moja chlubi się Panem, *\n\nniech słyszą to pokorni i niech się weselą.\nRefren.\nBójcie się Pana wszyscy Jego święci, *\n\ngdyż bogobojni nie zaznają biedy.\n\nBogacze zubożeli i zaznali głodu, *\n\nszukającym Pana niczego nie zabraknie.\nRefren.\nZbliżcie się, synowie, posłuchajcie, co mówię, *\n\nbędę was uczył bojaźni Pańskiej.\n\nKim jest ten człowiek, który życia pożąda *\n\ni długich dni pragnie, by się nimi cieszyć?\nRefren.\nPowściągnij swój język od złego, *\n\na wargi swoje od kłamstwa.\n\nOd zła się odwróć, czyń, co dobre, *\n\nszukaj pokoju i dąż do niego.\nRefren."
    },
    {
      "typ": "DRUGIE CZYTANIE",
      "sigla": "Ef 5, 15-20",
      "opis": "Napełniajcie się Duchem",
      "tekst": "Baczcie pilnie, jak postępujecie: nie jak niemądrzy, ale jak mądrzy. Wyzyskujcie chwilę sposobną, bo dni są złe. Nie bądźcie przeto nierozsądni, lecz usiłujcie zrozumieć, co jest wolą Pana. I nie upijajcie się winem, bo to jest przyczyną rozwiązłości, ale napełniajcie się Duchem, przemawiając do siebie wzajemnie psalmami i hymnami, i pieśniami pełnymi ducha, śpiewając i wysławiając Pana w waszych sercach. Dziękujcie zawsze za wszystko Bogu Ojcu w imię Pana naszego, Jezusa Chrystusa. Oto słowo Boże."
    },
    {
      "typ": "AKLAMACJA",
      "sigla": "J 6, 56",
      "opis": "",
      "tekst": "Aklamacja: Alleluja, alleluja, alleluja.\nKto spożywa moje Ciało i Krew moją pije,\n\ntrwa we Mnie, a Ja w nim jestem.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "J 6, 51-58",
      "opis": "Chleb żywy, który zstąpił z nieba",
      "tekst": "Jezus powiedział do Żydów:\n\n«Ja jestem chlebem żywym, który zstąpił z nieba. Jeśli ktoś spożywa ten chleb, będzie żył na wieki. Chlebem, który Ja dam, jest moje Ciało, wydane za życie świata». Sprzeczali się więc między sobą Żydzi, mówiąc: «Jak On może nam dać swoje ciało do jedzenia?» Rzekł do nich Jezus: «Zaprawdę, zaprawdę, powiadam wam: Jeżeli nie będziecie jedli Ciała Syna Człowieczego ani pili Krwi Jego, nie będziecie mieli życia w sobie. Kto spożywa moje Ciało i pije moją Krew, ma życie wieczne, a Ja go wskrzeszę w dniu ostatecznym. Ciało moje jest prawdziwym pokarmem, a Krew moja jest prawdziwym napojem. Kto spożywa moje Ciało i Krew moją pije, trwa we Mnie, a Ja w nim. Jak Mnie posłał żyjący Ojciec, a Ja żyję przez Ojca, tak i ten, kto Mnie spożywa, będzie żył przeze Mnie. To jest chleb, który z nieba zstąpił – nie jest on taki jak ten, który jedli wasi przodkowie, a poumierali. Kto spożywa ten chleb, będzie żył na wieki». Oto słowo Pańskie."
    }
  ]
}