{
  "urlCzytania": "https://liturgia.wiara.pl/doc/418027.25-Niedziela-zwykla-Rok-A",
  "tytul_dnia": "25 Niedziela Okresu Zwykłego rok A",
  "czy_datowany": false,
  "czytania": [
    {
      "typ": "PIERWSZE CZYTANIE",
      "sigla": "Iz 55, 6-9",
      "opis": "Myśli moje nie są myślami waszymi",
      "tekst": "Szukajcie Pana, gdy się pozwala znaleźć, wzywajcie Go, dopóki jest blisko! Niechaj bezbożny porzuci swą drogę i człowiek nieprawy swoje knowania. Niech się nawróci do Pana, a Ten się nad nim zmiłuje, do Boga naszego, gdyż hojny jest w przebaczaniu.\nBo myśli moje nie są myślami waszymi ani wasze drogi moimi drogami – mówi Pan. Bo jak niebiosa górują nad ziemią, tak drogi moje – nad waszymi drogami i myśli moje – nad myślami waszymi.\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 145 (144), 2-3. 8-9. 17-18 (R.: 18a)",
      "opis": "",
      "tekst": "Refren: Pan blisko wszystkich, którzy Go wzywają.\nKażdego dnia będę błogosławił Ciebie *\ni na wieki wysławiał Twoje imię.\nWielki jest Pan i godzien wielkiej chwały, *\na wielkość Jego niezgłębiona.\nRefren.\nPan jest łagodny i miłosierny, *\nnieskory do gniewu i bardzo łaskawy.\nPan jest dobry dla wszystkich, *\na Jego miłosierdzie nad wszystkim, co stworzył.\nRefren.\nPan jest sprawiedliwy na wszystkich swych drogach *\ni łaskawy we wszystkich swoich dziełach.\nPan jest blisko wszystkich, którzy Go wzywają, *\nwszystkich wzywających Go szczerze.\nRefren."
    },
    {
      "typ": "DRUGIE CZYTANIE",
      "sigla": "Flp 1, 20c-24. 27a",
      "opis": "Dla mnie żyć – to Chrystus",
      "tekst": "Bracia:\nChrystus będzie uwielbiony w moim ciele: czy to przez życie, czy przez śmierć. Dla mnie bowiem żyć – to Chrystus, a umrzeć – to zysk. Jeśli zaś żyć w ciele – to dla mnie owocna praca, cóż mam wybrać? Nie umiem powiedzieć.\nZ dwóch stron doznaję nalegania: pragnę odejść, a być z Chrystusem, bo to o wiele lepsze; pozostawać zaś w ciele – to bardziej konieczne ze względu na was. Tylko sprawujcie się w sposób godny Ewangelii Chrystusowej.\nOto słowo Boże."
    },
    {
      "typ": "AKLAMACJA",
      "sigla": "Por. Dz 16, 14b",
      "opis": "Aklamacja: Alleluja, alleluja, alleluja.",
      "tekst": "Otwórz, Panie, nasze serca,\nabyśmy uważnie słuchali słów Syna Twojego."
    },
    {
      "typ": "EWANGELIA",
      "sigla": "Mt 20, 1-16a",
      "opis": "Przypowieść o robotnikach w winnicy",
      "tekst": "Jezus opowiedział swoim uczniom następującą przypowieść:\n«Królestwo niebieskie podobne jest do gospodarza, który wyszedł wczesnym rankiem, aby nająć robotników do swej winnicy. Umówił się z robotnikami o denara za dzień i posłał ich do winnicy.\nGdy wyszedł około godziny trzeciej, zobaczył innych, stojących na rynku bezczynnie, i rzekł do nich: „Idźcie i wy do mojej winnicy, a co będzie słuszne, dam wam”. Oni poszli. Wyszedłszy ponownie około godziny szóstej i dziewiątej, tak samo uczynił.\nGdy wyszedł około godziny jedenastej, spotkał innych stojących i zapytał ich: „Czemu tu stoicie cały dzień bezczynnie?” Odpowiedzieli mu: „Bo nas nikt nie najął”. Rzekł im: „Idźcie i wy do winnicy”.\nA gdy nadszedł wieczór, rzekł właściciel winnicy do swego rządcy: „Zwołaj robotników i wypłać im należność, począwszy od ostatnich aż do pierwszych”. Przyszli najęci około jedenastej godziny i otrzymali po denarze. Gdy więc przyszli pierwsi, myśleli, że więcej dostaną; lecz i oni otrzymali po denarze.\nWziąwszy go, szemrali przeciw gospodarzowi, mówiąc: „Ci ostatni jedną godzinę pracowali, a zrównałeś ich z nami, którzy znosiliśmy ciężar dnia i spiekotę”. Na to odrzekł jednemu z nich: „Przyjacielu, nie czynię ci krzywdy; czyż nie o denara umówiłeś się ze mną? Weź, co twoje, i odejdź. Chcę też i temu ostatniemu dać tak samo jak tobie. Czy mi nie wolno uczynić ze swoim, co chcę? Czy na to złym okiem patrzysz, że ja jestem dobry?” Tak ostatni będą pierwszymi, a pierwsi ostatnimi».\nOto słowo Pańskie."
    }
  ],
  "piesniSugerowane": [
    {
      "numer": "619",
      "piesn": "Pójdźmy do Pana",
      "opis": "Pieśń ta jest uniwersalnym wezwaniem do gromadzenia się przed Bogiem, który w Ewangelii zaprasza wszystkich do swojej winnicy.",
      "moment": "wejscie"
    },
    {
      "numer": "586",
      "piesn": "Błogosław Panie nas",
      "opis": "Prośba o błogosławieństwo na 'pracę i znojny trud' nawiązuje do pracy robotników w winnicy z Ewangelii.",
      "moment": "ofiarowanie"
    },
    {
      "numer": "262",
      "piesn": "Pan wieczernik przygotował",
      "opis": "Pieśń podkreśla Bożą hojność i zaproszenie skierowane do wszystkich, co jest głównym przesłaniem przypowieści o robotnikach w winnicy.",
      "moment": "komunia"
    },
    {
      "numer": "199",
      "piesn": "Bądź uwielbiony, miłosierny Boże",
      "opis": "Hymn ten wysławia Boże miłosierdzie i dobroć, które są niezrozumiałe dla ludzkiej logiki, jak ukazuje to Ewangelia.",
      "moment": "uwielbienie"
    },
    {
      "numer": "629",
      "piesn": "Tyś naszą drogą",
      "opis": "Pieśń wyraża pragnienie podążania za Chrystusem i Jego drogami, które, jak mówi pierwsze czytanie, są inne niż nasze.",
      "moment": "rozeslanie"
    },
    {
      "numer": "106",
      "piesn": "Nawróć się, ludu",
      "opis": "Wezwanie do nawrócenia z tej pieśni koresponduje z zachętą proroka Izajasza, by bezbożny porzucił swoją drogę.",
      "moment": "ogolne"
    },
    {
      "numer": "599",
      "piesn": "Czego chcesz od nas, Panie",
      "opis": "Pieśń jest odpowiedzią na hojność Boga, o której mówi Ewangelia, i uznaniem, że wszystko co mamy, jest Jego darem.",
      "moment": "ogolne"
    }
  ]
}