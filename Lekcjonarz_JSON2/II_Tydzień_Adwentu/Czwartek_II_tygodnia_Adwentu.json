{
  "url": "https://liturgia.wiara.pl/doc/413334.Czwartek-II-tygodnia-Adwentu",
  "tytul_dnia": "Czwartek II tygodnia Adwentu",
  "czytania": [
    {
      "typ": "PIERWSZE CZYTANIE",
      "sigla": "Iz 41, 13-20",
      "opis": "Bóg jest odkupicielem",
      "tekst": "Ja, Pan, twój Bóg, ująłem twą prawicę, mówiąc ci: «Nie lękaj się, przychodzę ci z pomocą». Nie bój się, robaczku Jakubie, nieboraku Izraelu! Ja cię wspomagam – mówi Pan – odkupicielem twoim – Święty Izraela. Oto Ja przemieniam cię w młockarskie sanie, nowe, o podwójnym rzędzie zębów: ty zmłócisz i pokruszysz góry, zamienisz pagórki w drobną sieczkę; ty je przewiejesz, a wicher je porwie i trąba powietrzna rozmiecie. Ty natomiast rozradujesz się w Panu, chlubić się będziesz w Świętym Izraela. Nędzni i biedni szukają wody, a jej nie ma! Ich język wysechł już z pragnienia. Ja, Pan, wysłucham ich, nie opuszczę ich Ja, Bóg Izraela. Każę wytrysnąć strumieniom na nagich wzgórzach i źródłom wód pośrodku nizin. zamienię pustynię w pojezierze, a wyschniętą ziemię w wodotryski. Na pustyni zasadzę cedry, akacje, mirty i oliwki; rozkrzewię na pustkowiu cyprysy, wiązy i bukszpan obok siebie, ażeby zobaczyli i poznali, rozważyli i pojęli wszyscy, że ręka Pańska to uczyniła, że Święty Izraela tego dokonał. Oto słowo Boże."
    },
    {
      "typ": "PSALM RESPONSORYJNY",
      "sigla": "Ps 145 (144), 1bc i 9. 10-11. 12-13 (R.: por. 8)",
      "opis": "",
      "tekst": "Refren: Pan jest łagodny i bardzo łaskawy.\nBędę Cię wielbił, Boże mój i Królu, *\n\ni sławił Twoje imię przez wszystkie wieki.\n\nPan jest dobry dla wszystkich, *\n\na Jego miłosierdzie nad wszystkim, co stworzył.\nRefren.\nNiech Cię wielbią, Panie, wszystkie Twoje dzieła *\n\ni niech Cię błogosławią Twoi wyznawcy.\n\nNiech mówią o chwale Twojego królestwa *\n\ni niech głoszą Twoją potęgę.\nRefren.\nAby synom ludzkim oznajmić Twoją potęgę *\n\ni wspaniałość chwały Twojego królestwa.\n\nKrólestwo Twoje królestwem wszystkich wieków, *\n\nprzez wszystkie pokolenia Twoje panowanie.\nRefren."
    },
    {
      "typ": "AKLAMACJA",
      "sigla": "Por. Iz 45, 8",
      "opis": "",
      "tekst": "Aklamacja: Alleluja, alleluja, alleluja.\nNiebiosa, spuśćcie Sprawiedliwego jak rosę, niech jak deszcz spłynie z obłoków,\n\nniech się otworzy ziemia i zrodzi Zbawiciela.\nAklamacja: Alleluja, alleluja, alleluja."
    },
    {
      "typ": "EWANGELIA",
      "sigla": "Mt 11, 11-15",
      "opis": "Nie ma większego człowieka od Jana Chrzciciela",
      "tekst": "Jezus powiedział do tłumów:\n\n\n\n«Zaprawdę, powiadam wam: Między narodzonymi z niewiast nie powstał większy od Jana Chrzciciela. Lecz najmniejszy w królestwie niebieskim większy jest niż on. A od czasu Jana Chrzciciela aż dotąd królestwo niebieskie doznaje gwałtu, a zdobywają je ludzie gwałtowni. Wszyscy bowiem Prorocy i Prawo prorokowali aż do Jana. A jeśli chcecie uznać, to on jest Eliaszem, który ma przyjść. Kto ma uszy, niechaj słucha!» Oto słowo Pańskie."
    }
  ]
}