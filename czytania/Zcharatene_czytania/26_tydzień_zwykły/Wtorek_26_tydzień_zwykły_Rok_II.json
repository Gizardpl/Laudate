{
  "url": "https://liturgia.wiara.pl/doc/417338.Wtorek-26-tydzien-zwykly-Rok-II",
  "tytul_dnia": "Wtorek, 26 tydzień zwykły, Rok II",
  "czytania": [
    {
      "typ": "PIERWSZE CZYTANIE",
      "sigla": "Hi 3, 1-3. 11-17. 20-23",
      "opis": "Hiob narzeka na boleści życia",
      "tekst": "Hiob otworzył usta i przeklinał swój dzień. Zabrał głos i tak mówił:\n«Niech przepadnie dzień mego urodzenia i noc, gdy powiedziano: Poczęty został mężczyzna. Dlaczego nie umarłem po wyjściu z łona, nie wyszedłem z wnętrzności, by skonać? Po cóż mnie przyjęły kolana, a piersi podały mi pokarm? Teraz bym spał, wypoczywał, odetchnąłbym w śnie pogrążony z królami, ziemskimi władcami, co sobie stawiali grobowce, wśród wodzów w złoto zasobnych, których domy pełne są srebra. Nie żyłbym jak płód poroniony lub jak dziecię, co światła nie znało. Tam niegodziwcy nie krzyczą, spokojni, zużyli już siły.\nPo co się daje życie strapionym, istnienie złamanym na duchu, co śmierci czekają na próżno, szukają jej usilniej niż skarbu; cieszą się, skaczą z radości, weselą się, że doszli do grobu. Człowiek swej drogi jest nieświadomy, Bóg sam ją przed nim zamyka».\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 88 (87), 2-3. 4-5. 6. 7-8 (R.: por. 3a)",
      "opis": "",
      "tekst": "Refren: Moja modlitwa niech dotrze do Ciebie.\nPanie, mój Boże, wołam do Ciebie we dnie, *\nżalę się przed Tobą w nocy.\nNiech dotrze do Ciebie moja modlitwa, *\nnakłoń ucha na moje wołanie.\nRefren.\nBo moja dusza nieszczęściem jest przepełniona, *\na życie moje zbliża się do Otchłani.\nZaliczono mnie do grona idących do grobu, *\nstałem się jak mąż pozbawiony siły.\nRefren.\nMiędzy zmarłymi jest moje posłanie, *\ntak jak poległych, którzy leżą w grobach,\no których Ty już więcej nie pamiętasz, *\nnad którymi nie roztaczasz już opieki.\nRefren.\nStrąciłeś mnie w otchłań najgłębszą, *\nw mrok i przepaść.\nTwój gniew mnie przygniata, *\nspiętrzyły się nade mną jego fale.\nRefren."
    },
    {
      "typ": "AKLAMACJA",
      "sigla": "Por. Mk 10, 45",
      "opis": "Aklamacja: Alleluja, alleluja, alleluja.",
      "tekst": "Syn Człowieczy przyszedł, żeby służyć\ni dać swoje życie jako okup za wielu."
    },
    {
      "typ": "EWANGELIA",
      "sigla": "Łk 9, 51-56",
      "opis": "Jezus przeciwny natychmiastowemu karaniu",
      "tekst": "Gdy dopełniały się dni wzięcia Jezusa z tego świata, postanowił udać się do Jeruzalem, i wysłał przed sobą posłańców. Ci wybrali się w drogę i weszli do pewnego miasteczka samarytańskiego, by przygotować Mu pobyt. Nie przyjęto Go jednak, ponieważ zmierzał do Jeruzalem.\nWidząc to, uczniowie Jakub i Jan rzekli: «Panie, czy chcesz, byśmy powiedzieli: Niech ogień spadnie z nieba i pochłonie ich?» Lecz On, odwróciwszy się, zgromił ich.\nI udali się do innego miasteczka.\nOto słowo Pańskie."
    }
  ]
}