{
  "url": "https://liturgia.wiara.pl/doc/413096.Poniedzialek-w-Oktawie-Wielkanocy",
  "tytul_dnia": "Poniedziałek w Oktawie Wielkanocy",
  "czytania": [
    {
      "typ": "PIERWSZE CZYTANIE",
      "sigla": "Dz 2, 14. 22b-32",
      "opis": "Piotr głosi zmartwychwstanie Chrystusa",
      "tekst": "W dniu Pięćdziesiątnicy stanął Piotr razem z Jedenastoma i przemówił donośnym głosem:\n«Mężowie Judejczycy i wszyscy mieszkańcy Jeruzalem, przyjmijcie do wiadomości i posłuchajcie uważnie mych słów! Jezusa Nazarejczyka, Męża, którego posłannictwo Bóg potwierdził wam niezwykłymi czynami, cudami i znakami, jakich Bóg przez Niego dokonał wśród was, o czym sami wiecie, tego Męża, który z woli, postanowienia i przewidzenia Boga został wydany, przybiliście rękami bezbożnych do krzyża i zabiliście. Lecz Bóg wskrzesił Go, zerwawszy więzy śmierci, gdyż niemożliwe było, aby ona panowała nad Nim, bo Dawid mówi o Nim:\n„Miałem Pana zawsze przed oczami, gdyż stoi po mojej prawicy, abym się nie zachwiał. Dlatego ucieszyło się moje serce i rozradował się mój język, także i moje ciało spoczywać będzie w nadziei, że nie zostawisz duszy mojej w Otchłani ani nie dasz Świętemu Twemu ulec rozkładowi. Dałeś mi poznać drogi życia i napełnisz mnie radością przed obliczem Twoim”.\nBracia, wolno powiedzieć do was otwarcie, że patriarcha Dawid umarł i został pochowany w grobie, który znajduje się u nas aż po dzień dzisiejszy. Więc jako prorok, który wiedział, że Bóg przysiągł mu uroczyście, iż jego Potomek zasiądzie na jego tronie, widział przyszłość i przepowiedział zmartwychwstanie Mesjasza, że ani nie pozostanie w Otchłani, ani ciało Jego nie ulegnie rozkładowi.\nTego właśnie Jezusa wskrzesił Bóg, a my wszyscy jesteśmy tego świadkami».\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 16 (15), 1b-2a i 5. 7-8. 9-10. 11 (R.: por. 1b)",
      "opis": " (albo: Alleluja)",
      "tekst": "Refren: Strzeż mnie, o Boże, Tobie zaufałem.\nZachowaj mnie, Boże, bo chronię się do Ciebie, *\nmówię do Pana: «Ty jesteś Panem moim».\nPan moim dziedzictwem i przeznaczeniem, *\nto On mój los zabezpiecza.\nRefren.\nBłogosławię Pana, który dał mi rozsądek, *\nbo serce napomina mnie nawet nocą.\nZawsze stawiam sobie Pana przed oczy, *\nOn jest po mojej prawicy, nic mną nie zachwieje.\nRefren.\nDlatego cieszy się moje serce i dusza raduje, *\na ciało moje będzie spoczywać bezpiecznie,\nbo w kraju zmarłych duszy mej nie zostawisz *\ni nie dopuścisz, bym pozostał w grobie.\nRefren.\nTy ścieżkę życia mi ukażesz, *\npełnię radości przy Tobie\ni wieczne szczęście *\npo Twojej prawicy.\nRefren."
    },
    {
      "typ": "AKLAMACJA",
      "sigla": "Ps 118 (117), 24",
      "opis": "Aklamacja: Alleluja, alleluja, alleluja.",
      "tekst": "Oto dzień, który Pan uczynił,\nradujmy się nim i weselmy."
    },
    {
      "typ": "EWANGELIA",
      "sigla": "Mt 28, 8-15",
      "opis": "Chrystus zmartwychwstały ukazuje się niewiastom",
      "tekst": "Gdy anioł przemówił do niewiast, one pośpiesznie oddaliły się od grobu, z bojaźnią i wielką radością, i pobiegły oznajmić to Jego uczniom.\nA oto Jezus stanął przed nimi, mówiąc: «Witajcie!». One podeszły do Niego, objęły Go za nogi i oddały Mu pokłon. A Jezus rzekł do nich: «Nie bójcie się! Idźcie i oznajmijcie moim braciom: niech udadzą się do Galilei, tam Mnie zobaczą».\nGdy one były w drodze, niektórzy ze straży przyszli do miasta i powiadomili arcykapłanów o wszystkim, co zaszło. Ci zebrali się ze starszymi, a po naradzie dali żołnierzom sporo pieniędzy i rzekli: «Rozpowiadajcie tak: Jego uczniowie przyszli w nocy i wykradli Go, gdy spaliśmy. A gdyby to doszło do uszu namiestnika, my z nim pomówimy i wybawimy was z kłopotu».\nCi więc wzięli pieniądze i uczynili, jak ich pouczono. I tak rozniosła się ta pogłoska między Żydami, i trwa aż do dnia dzisiejszego.\nOto słowo Pańskie."
    }
  ]
}