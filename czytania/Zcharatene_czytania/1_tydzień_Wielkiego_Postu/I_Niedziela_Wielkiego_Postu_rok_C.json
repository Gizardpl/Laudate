{
  "url": "https://liturgia.wiara.pl/doc/412865.I-Niedziela-Wielkiego-Postu-rok-C",
  "tytul_dnia": "I Niedziela Wielkiego Postu rok C",
  "czytania": [
    {
      "typ": "PIERWSZE CZYTANIE",
      "sigla": "Pwt 26, 4-10",
      "opis": "Wyznanie wiary ludu wybranego",
      "tekst": "Mojżesz powiedział do ludu:\n«Kapłan weźmie koszyk z twoich rąk i położy go przed ołtarzem Pana, Boga twego. A ty wówczas wypowiesz te słowa wobec Pana, Boga swego:\n„Ojciec mój, tułacz Aramejczyk, zstąpił do Egiptu, przybył tam w niewielkiej liczbie ludzi i tam się rozrósł w naród ogromny, silny i liczny. Egipcjanie źle się z nami obchodzili, gnębili nas i nałożyli na nas ciężkie roboty przymusowe. Wtedy wołaliśmy do Pana, Boga ojców naszych. Pan usłyszał nasze wołanie, wejrzał na naszą nędzę, nasz trud i nasze uciemiężenie. Wyprowadził nas Pan z Egiptu mocną ręką i wyciągniętym ramieniem wśród wielkiej grozy, znaków i cudów. Przyprowadził nas na to miejsce i dał nam ten kraj opływający w mleko i miód. Teraz oto przyniosłem pierwociny płodów ziemi, którą dałeś mi, Panie”.\nRozłożysz je przed Panem, Bogiem swoim. Oddasz pokłon Panu, Bogu swemu».\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 91 (90), 1-2. 10-11. 12-13. 14-15(R.: por. 15b)",
      "opis": "",
      "tekst": "Refren: Bądź ze mną, Panie, w moim utrapieniu.\nKto się w opiekę oddał Najwyższemu *\ni w cieniu Wszechmocnego mieszka,\nmówi do Pana: «Ty jesteś moją ucieczką i twierdzą, *\nBoże mój, któremu ufam».\nRefren.\nNie przystąpi do ciebie niedola, *\na cios nie dosięgnie twojego namiotu.\nBo rozkazał swoim aniołom, *\naby cię strzegli na wszystkich twych drogach.\nRefren.\nBędą cię nosili na rękach, *\nabyś stopy nie uraził o kamień.\nBędziesz stąpał po wężach i żmijach, *\na lwa i smoka podepczesz.\nRefren.\n«Ja go wybawię, bo przylgnął do Mnie, *\nosłonię go, bo poznał moje imię.\nBędzie Mnie wzywał, a Ja go wysłucham †\ni będę z nim w utrapieniu, *\nwyzwolę go i sławą obdarzę».\nRefren."
    },
    {
      "typ": "DRUGIE CZYTANIE",
      "sigla": "Rz 10, 8-13",
      "opis": "Wyznanie wiary prowadzi do zbawienia",
      "tekst": "Bracia:\nCóż mówi Pismo? «Słowo to jest blisko ciebie, na twoich ustach i w sercu twoim». A jest to słowo wiary, którą głosimy. Jeżeli więc ustami swoimi wyznasz, że Jezus jest Panem, i w sercu swoim uwierzysz, że Bóg Go wskrzesił z martwych – osiągniesz zbawienie. Bo sercem przyjęta wiara prowadzi do sprawiedliwości, a wyznawanie jej ustami – do zbawienia. Wszak mówi Pismo: «Żaden, kto wierzy w Niego, nie będzie zawstydzony».\nNie ma już różnicy między Żydem a Grekiem. Jeden jest bowiem Pan wszystkich. On to rozdziela swe bogactwa wszystkim, którzy Go wzywają. Albowiem «każdy, kto wezwie imienia Pańskiego, będzie zbawiony».\nOto słowo Boże."
    },
    {
      "typ": "AKLAMACJA",
      "sigla": "Mt 4, 4b",
      "opis": "Aklamacja: Chwała Tobie, Słowo Boże.",
      "tekst": "Nie samym chlebem żyje człowiek,\nlecz każdym słowem, które pochodzi z ust Bożych."
    },
    {
      "typ": "EWANGELIA",
      "sigla": "Łk 4, 1-13",
      "opis": "Jezus przebywał w Duchu Świętym na pustyni i był kuszony",
      "tekst": "Pełen Ducha Świętego, powrócił Jezus znad Jordanu, a wiedziony był przez Ducha na pustyni czterdzieści dni, i był kuszony przez diabła. Nic przez owe dni nie jadł, a po ich upływie poczuł głód. Rzekł Mu wtedy diabeł: «Jeśli jesteś Synem Bożym, powiedz temu kamieniowi, żeby stał się chlebem».\nOdpowiedział mu Jezus: «Napisane jest: „Nie samym chlebem żyje człowiek”».\nWówczas powiódł Go diabeł w górę, pokazał Mu w jednej chwili wszystkie królestwa świata i rzekł do Niego: «Tobie dam potęgę i wspaniałość tego wszystkiego, bo mnie są poddane i mogę je dać, komu zechcę. Jeśli więc upadniesz i oddasz mi pokłon, wszystko będzie Twoje».\nLecz Jezus mu odrzekł: «Napisane jest: „Panu, Bogu swemu, będziesz oddawał pokłon i Jemu samemu służyć będziesz”».\nZawiódł Go też do Jerozolimy, postawił na szczycie narożnika świątyni i rzekł do Niego: «Jeśli jesteś Synem Bożym, rzuć się stąd w dół. Jest bowiem napisane: „Aniołom swoim da rozkaz co do ciebie, żeby cię strzegli, i na rękach nosić cię będą, byś przypadkiem nie uraził swej nogi o kamień”».\nLecz Jezus mu odparł: «Powiedziano: „Nie będziesz wystawiał na próbę Pana, Boga swego”».\nGdy diabeł dopełnił całego kuszenia, odstąpił od Niego do czasu.\nOto słowo Pańskie."
    }
  ]
}