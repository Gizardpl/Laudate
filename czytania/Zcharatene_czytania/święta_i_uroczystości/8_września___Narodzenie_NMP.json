{
  "url": "https://liturgia.wiara.pl/doc/432630.8-wrzesnia-Narodzenie-NMP",
  "tytul_dnia": "8 września - Narodzenie NMP",
  "czytania": [
    {
      "typ": "PIERWSZE CZYTANIE",
      "sigla": "Mi 5,1-4a",
      "opis": "Mesjasz będzie pochodził z Betlejem",
      "tekst": "Tak mówi Pan: „A ty, Betlejem Efrata, najmniejsze jesteś wśród plemion judzkich. Z ciebie Mi wyjdzie Ten, który będzie władał w Izraelu, a pochodzenie Jego od początku, od dni wieczności. Przeto Pan wyda ich aż do czasu, kiedy porodzi mająca porodzić. Wtedy reszta braci Jego powróci do synów Izraela.\nI powstanie, i będzie ich pasterzem mocą Pana, przez majestat imienia Pana, Boga swego. Będą żyli bezpiecznie, bo Jego władza rozciągnie się aż do krańców ziemi. A On będzie pokojem”.\nOto słowo Boże"
    },
    {
      "typ": "PSALM RESPONSORYJNY",
      "sigla": "Ps 96,1-2.11-13",
      "opis": "Refren:",
      "tekst": "Duch mój się raduje w Bogu, Zbawcy moim\nŚpiewajcie Panu pieśń nową,\nśpiewaj Panu, ziemio cała.\nŚpiewajcie Panu, sławcie Jego imię,\nkażdego dnia głoście Jego zbawienie.\nNiech się radują niebiosa i ziemia weseli,\nniech szumi morze i wszystko, co je napełnia.\nNiech się cieszą pola i wszystko, co na nich rośnie,\nniech wszystkie drzewa w lasach wykrzykują z radości.\nPrzed obliczem Pana, który już się zbliża,\nktóry już się zbliża osądzić ziemię.\nOn będzie sądził świat sprawiedliwie,\na ludy według swej prawdy."
    },
    {
      "typ": "AKLAMACJA",
      "sigla": "",
      "opis": "Alleluja, alleluja, alleluja",
      "tekst": "Szczęśliwa jesteś, Najświętsza Panno Maryjo, i godna wszelkiej chwały,\nbo z Ciebie narodziło się słońce sprawiedliwości, Chrystus, który jest naszym Bogiem."
    },
    {
      "typ": "EWANGELIA",
      "sigla": "Mt 1,1-16.18-23",
      "opis": "Maryja poczęła Jezusa za sprawą Ducha Świętego",
      "tekst": "Rodowód Jezusa Chrystusa, syna Dawida, syna Abrahama.\nAbraham był ojcem Izaaka; Izaak ojcem Jakuba; Jakub ojcem Judy i jego braci; Juda zaś był ojcem Faresa i Żary, których matką była Tamar. Fares był ojcem Ezrona; Ezron ojcem Arama; Aram ojcem Aminadaba; Aminadab ojcem Naassona; Naasson ojcem Salmona; Salmon ojcem Booza, a matką była Rachab. Booz był ojcem Obeda, a matką była Rut. Obed był ojcem Jessego, a Jesse ojcem króla Dawida.\nDawid był ojcem Salomona, a matką była dawna żona Uriasza. Salomon był ojcem Roboama; Roboam ojcem Abiasza; Abiasz ojcem Asy; Asa ojcem Jozafata; Jozafat ojcem Jorama; Joram ojcem Ozjasza; Ozjasz ojcem Joatama; Joatam ojcem Achaza; Achaz ojcem Ezechiasza; Eze-chiasz ojcem Manassesa; Manasses ojcem Amosa; Amos ojcem Jozjasza; Jozjasz ojcem Jechoniasza i jego braci w czasie przesiedlenia babilońskiego.\nPo przesiedleniu babilońskim Jechoniasz był ojcem Salatiela; Salatiel ojcem Zorobabela; Zorobabel ojcem Abiuda; Abiud ojcem Eliakima; Eliakim ojcem Azora; Azor ojcem Sadoka; Sadok ojcem Achima; Achim ojcem Eliuda; Eliud ojcem Eleazara; Eleazar ojcem Mattana; Mattan ojcem Jakuba; Jakub ojcem Józefa, męża Maryi, z której narodził się Jezus, zwany Chrystusem.\nZ narodzeniem Jezusa Chrystusa było tak. Po zaślubinach Matki Jego, Maryi, z Józefem, wpierw nim zamieszkali razem, znalazła się brzemienną za sprawą Ducha Świętego. Mąż Jej, Józef, który był człowiekiem sprawiedliwym i nie chciał narazić Jej na zniesławienie, zamierzał oddalić Ją potajemnie.\nGdy powziął tę myśl, oto anioł Pański ukazał mu się we śnie i rzekł: „Józefie, synu Dawida, nie bój się wziąć do siebie Maryi, twej Małżonki; albowiem z Ducha Świętego jest to, co się w Niej poczęło. Porodzi Syna, któremu nadasz imię Jezus, On bowiem zbawi swój lud od jego grzechów”.\nA stało się to wszystko, aby się wypełniło słowo Pańskie powiedziane przez Proroka: „Oto Dziewica pocznie i porodzi Syna, któremu nadadzą imię Emanuel”, to znaczy „Bóg z nami”.\nOto słowo Pańskie"
    }
  ]
}