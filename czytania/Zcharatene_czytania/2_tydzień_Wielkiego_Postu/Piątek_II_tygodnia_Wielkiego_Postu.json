{
  "url": "https://liturgia.wiara.pl/doc/412889.Piatek-II-tygodnia-Wielkiego-Postu",
  "tytul_dnia": "Piątek II tygodnia Wielkiego Postu",
  "czytania": [
    {
      "typ": "PIERWSZE CZYTANIE",
      "sigla": "Rdz 37, 3-4. 12-13a. 17b-28",
      "opis": "Sprzedany przez braci Józef jest typem Chrystusa",
      "tekst": "Izrael miłował Józefa bardziej niż wszystkich innych swych synów, jako urodzonego w podeszłych jego latach. Sprawił mu też długą szatę z rękawami. Bracia Józefa, widząc, że ojciec kocha go bardziej niż ich wszystkich, tak go znienawidzili, że nie mogli zdobyć się na to, aby przyjaźnie z nim rozmawiać.\nKiedy bracia Józefa poszli paść trzody do Sychem, Izrael rzekł do niego: «Czyż twoi bracia nie pasą trzody w Sychem? Chcę cię posłać do nich». Józef udał się więc za swymi braćmi i znalazł ich w Dotain.\nOni ujrzeli go z daleka i zanim się do nich przybliżył, postanowili podstępnie go zgładzić, mówiąc między sobą: «Oto tam nadchodzi ten, który miewa sny! Teraz zabijmy go i wrzućmy do którejkolwiek studni, a potem powiemy: Dziki zwierz go pożarł. Zobaczymy, co będzie z jego snów!»\nGdy to usłyszał Ruben, postanowił ocalić go z ich rąk; rzekł więc: «Nie zabijajmy go!» I mówił Ruben do nich: «Nie doprowadzajcie do rozlewu krwi. Wrzućcie go do studni, która jest tu na pustkowiu, ale nie podnoście na niego ręki» - po to, by wybawić go z ich rąk, a potem zwrócić go ojcu.\nGdy Józef przybył do swych braci, oni zdarli z niego odzienie - długą szatę z rękawami, którą miał na sobie. I pochwyciwszy go, wrzucili do studni: studnia ta była pusta, bez wody.\nKiedy potem zasiedli do posiłku, podniósłszy oczy, ujrzeli z dala idących z Gileadu kupców izmaelskich, których wielbłądy niosły wonne korzenie, żywicę i olejki pachnące; ciągnęli oni, wioząc to do Egiptu. Wtedy Juda rzekł do swych braci: «Cóż nam przyjdzie z tego, gdy zabijemy naszego brata i nie ujawnimy naszej zbrodni? Chodźcie, sprzedamy go Izmaelitom! Nie podnośmy ręki na niego, wszak jest on naszym bratem!» I usłuchali go bracia.\nI gdy kupcy madianiccy mijali ich, bracia, wyciągnąwszy śpiesznie Józefa ze studni, sprzedali go Izmaelitom za dwadzieścia sztuk srebra, a ci zabrali go z sobą do Egiptu.\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 105 (104), 16-17. 18-19. 20-21 (R.: por. 5a)",
      "opis": "",
      "tekst": "Refren: Wspomnijcie cuda, które Pan Bóg zdziałał.\nPan przywołał głód na ziemię *\ni odebrał cały zapas chleba.\nWysłał przed nimi męża: *\nJózefa, którego sprzedano w niewolę.\nRefren.\nKajdanami ścisnęli mu nogi, *\njego kark zakuto w żelazo,\naż się spełniła jego przepowiednia *\ni poświadczyło ją słowo Pańskie.\nRefren.\nKról posłał, aby go uwolnić, *\nwyzwolił go władca ludów.\nUstanowił go panem nad swoim domem, *\nwładcą całej posiadłości swojej.\nRefren."
    },
    {
      "typ": "AKLAMACJA",
      "sigla": "Por. J 3, 16",
      "opis": "Aklamacja: Chwała Tobie, Królu wieków.",
      "tekst": "Tak Bóg umiłował świat, że dał swojego Syna Jednorodzonego;\nkażdy, kto w Niego wierzy, ma życie wieczne."
    },
    {
      "typ": "EWANGELIA",
      "sigla": "Mt 21, 33-43. 45-46",
      "opis": "Przypowieść o dzierżawcach winnicy",
      "tekst": "Jezus powiedział do arcykapłanów i starszych ludu:\n«Posłuchajcie innej przypowieści: Był pewien gospodarz, który założył winnicę. Otoczył ją murem, wykopał w niej tłocznię, zbudował wieżę, w końcu oddał ją w dzierżawę rolnikom i wyjechał.\nGdy nadszedł czas zbiorów, posłał swoje sługi do rolników, by odebrali plon jemu należny. Ale rolnicy chwycili jego sługi i jednego obili, drugiego zabili, trzeciego zaś ukamienowali. Wtedy posłał inne sługi, więcej niż za pierwszym razem, lecz i z nimi tak samo postąpili. W końcu posłał do nich swego syna, tak sobie myśląc: Uszanują mojego syna.\nLecz rolnicy, zobaczywszy syna, mówili do siebie: „To jest dziedzic; chodźcie, zabijmy go, a posiądziemy jego dziedzictwo”. Chwyciwszy go, wyrzucili z winnicy i zabili. Kiedy więc przybędzie właściciel winnicy, co uczyni z owymi rolnikami?»\nRzekli Mu: «Nędzników marnie wytraci, a winnicę odda w dzierżawę innym rolnikom, takim, którzy mu będą oddawali plon we właściwej porze».\nJezus im rzekł: «Czy nigdy nie czytaliście w Piśmie: „Ten właśnie kamień, który odrzucili budujący, stał się głowicą węgła. Pan to sprawił, i jest cudem w naszych oczach”. Dlatego powiadam wam: królestwo Boże będzie wam zabrane, a dane narodowi, który wyda jego owoce».\nArcykapłani i faryzeusze, słuchając Jego przypowieści, poznali, że o nich mówi. Toteż starali się Go pochwycić, lecz bali się tłumów, ponieważ miały Go za proroka.\nOto słowo Pańskie."
    }
  ]
}