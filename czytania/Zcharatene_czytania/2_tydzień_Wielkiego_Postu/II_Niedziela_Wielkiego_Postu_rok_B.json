{
  "url": "https://liturgia.wiara.pl/doc/412883.II-Niedziela-Wielkiego-Postu-rok-B",
  "tytul_dnia": "II Niedziela Wielkiego Postu rok B",
  "czytania": [
    {
      "typ": "PIERWSZE CZYTANIE",
      "sigla": "Rdz 22, 1-2. 9-13. 15-18",
      "opis": "Ofiara Abrahama",
      "tekst": "Bóg wystawił Abrahama na próbę i rzekł do niego:\n«Abrahamie!» A gdy on odpowiedział: «Oto jestem» – powiedział: «Weź twego syna jedynego, którego miłujesz, Izaaka, idź do kraju Moria i tam złóż go w ofierze na jednym z pagórków, jaki ci wskażę».\nA gdy przyszli na to miejsce, które Bóg wskazał, Abraham zbudował tam ołtarz, ułożył na nim drwa i związawszy syna swego, Izaaka, położył go na tych drwach na ołtarzu. Potem Abraham sięgnął ręką po nóż, aby zabić swego syna.\nAle wtedy Anioł Pański zawołał na niego z nieba i rzekł: «Abrahamie, Abrahamie!» A on rzekł: «Oto jestem ». Anioł powiedział mu: «Nie podnoś ręki na chłopca i nie czyń mu nic złego! Teraz poznałem, że boisz się Boga, bo nie odmówiłeś Mi nawet twego jedynego syna». Abraham, obejrzawszy się poza siebie, spostrzegł barana uwikłanego rogami w zaroślach. Poszedł więc, wziął barana i złożył w ofierze całopalnej zamiast swego syna.\nPo czym Anioł Pański przemówił głośno z nieba do Abrahama po raz drugi: «Przysięgam na siebie, mówi Pan, że ponieważ uczyniłeś to, a nie odmówiłeś Mi syna twego jedynego, będę ci błogosławił i dam ci potomstwo tak liczne jak gwiazdy na niebie i jak ziarnka piasku na wybrzeżu morza; potomkowie twoi zdobędą warownie swych nieprzyjaciół. Wszystkie ludy ziemi będą sobie życzyć szczęścia takiego, jakie jest udziałem twego potomstwa, dlatego że usłuchałeś mego rozkazu».\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 116B (115), 10 i 15. 16-17. 18-19 (R.: por. Ps 116A [114], 9)",
      "opis": "",
      "tekst": "Refren: W krainie życia będę widział Boga.\nUfność miałem nawet wtedy, gdy mówiłem: *\n«Jestem w wielkim ucisku».\nCenna jest w oczach Pana *\nśmierć Jego wyznawców.\nRefren.\nO Panie, jestem Twoim sługą, *\nTwym sługą, synem Twojej służebnicy.\nTy rozerwałeś moje kajdany, †\nTobie złożę ofiarę pochwalną *\ni wezwę imienia Pana.\nRefren.\nWypełnię me śluby dla Pana *\nprzed całym Jego ludem.\nW dziedzińcach Pańskiego domu, *\npośrodku ciebie, Jeruzalem.\nRefren."
    },
    {
      "typ": "DRUGIE CZYTANIE",
      "sigla": "Rz 8, 31b-34",
      "opis": "Bóg nie oszczędził dla nas własnego Syna",
      "tekst": "Bracia:\nJeżeli Bóg z nami, któż przeciwko nam? On, który nawet własnego Syna nie oszczędził, ale Go za nas wszystkich wydał, jakże miałby także wraz z Nim wszystkiego nam nie darować? Któż może wystąpić z oskarżeniem przeciw tym, których Bóg wybrał? Czyż Bóg, który usprawiedliwia? Któż może wydać wyrok potępienia? Czy Chrystus Jezus, który poniósł za nas śmierć, co więcej – zmartwychwstał, siedzi po prawicy Boga i przyczynia się za nami?\nOto słowo Boże."
    },
    {
      "typ": "AKLAMACJA",
      "sigla": "Por. Mt 17, 5",
      "opis": "Aklamacja: Chwała Tobie, Królu wieków.",
      "tekst": "Z obłoku świetlanego odezwał się głos Ojca:\n«To jest mój Syn umiłowany, Jego słuchajcie»."
    },
    {
      "typ": "EWANGELIA",
      "sigla": "Mk 9, 2-10",
      "opis": "Pielgrzymując na ziemi uczestniczymy w życiu wiecznym",
      "tekst": "Jezus wziął z sobą Piotra, Jakuba i Jana i zaprowadził ich samych osobno na górę wysoką. Tam się przemienił wobec nich. Jego odzienie stało się lśniąco białe, tak jak żaden na ziemi folusznik wybielić nie zdoła. I ukazał się im Eliasz z Mojżeszem, którzy rozmawiali z Jezusem.\nWtedy Piotr rzekł do Jezusa: «Rabbi, dobrze, że tu jesteśmy; postawimy trzy namioty: jeden dla Ciebie, jeden dla Mojżesza i jeden dla Eliasza». Nie wiedział bowiem, co powiedzieć, tak byli przestraszeni.\nI zjawił się obłok, osłaniający ich, a z obłoku odezwał się głos: «To jest mój Syn umiłowany, Jego słuchajcie!» I zaraz potem, gdy się rozejrzeli, nikogo już nie widzieli przy sobie, tylko samego Jezusa.\nA gdy schodzili z góry, przykazał im, aby nikomu nie rozpowiadali o tym, co widzieli, zanim Syn Człowieczy nie powstanie z martwych. Zachowali to polecenie, rozprawiając tylko między sobą, co znaczy „powstać z martwych”.\nOto słowo Pańskie."
    }
  ]
}