{
  "url": "https://liturgia.wiara.pl/doc/411017.Wtorek-II-tydzien-zwykly-rok-I",
  "tytul_dnia": "Wtorek, II tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Hbr 6, 10-20",
      "opis": "Motywy naszej nadziei",
      "tekst": "Bracia:\nNie jest Bóg niesprawiedliwy, aby zapomniał o czynie waszym i miłości, którą okazaliście dla imienia Jego, gdy usługiwaliście świętym i jeszcze usługujecie. Pragniemy zaś, by każdy z was okazywał tę samą gorliwość w doskonaleniu nadziei aż do końca, abyście nie stali się ospałymi, ale naśladowali tych, którzy przez wiarę i cierpliwość stają się dziedzicami obietnic.\nAlbowiem gdy Bóg Abrahamowi uczynił obietnicę, nie mając nikogo większego, na kogo mógłby przysiąc, poprzysiągł na samego siebie, mówiąc: «Zaiste, hojnie cię pobłogosławię i ponad miarę rozmnożę». A ponieważ Abraham tak cierpliwie oczekiwał, otrzymał to, co było obiecane. Ludzie przysięgają na kogoś wyższego, a przysięga dla stwierdzenia prawdy jest zakończeniem każdego sporu między nimi.\nDlatego Bóg, pragnąc okazać dziedzicom obietnicy ponad wszelką miarę niezmienność swego postanowienia, wzmocnił je przysięgą, abyśmy przez dwie rzeczy niezmienne, co do których niemożliwe jest, by skłamał Bóg, mieli trwałą pociechę, my, którzy uciekliśmy się do uchwycenia zaofiarowanej nadziei. Trzymajmy się jej jak bezpiecznej i silnej dla duszy kotwicy, która przenika poza zasłonę, gdzie Jezus jako poprzednik wszedł za nas, stawszy się arcykapłanem na wieki na wzór Melchizedeka.\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 111 (110), 1b-2. 4-5. 9 i 10c (R.: 5b)",
      "opis": " (albo: Alleluja)",
      "tekst": "Refren: Pan Bóg pamięta o swoim przymierzu.\nZ całego serca będę chwalił Pana *\nw radzie sprawiedliwych i na zgromadzeniu.\nWielkie są dzieła Pana, *\nzgłębiać je mają wszyscy, którzy je miłują.\nRefren.\nSprawił, że trwa pamięć Jego cudów, *\nPan jest miłosierny i łaskawy.\nDał pokarm bogobojnym, *\npamiętać będzie wiecznie o swoim przymierzu.\nRefren.\nZesłał odkupienie swojemu ludowi, *\nna wieki ustanowił swoje przymierze,\nimię Jego jest święte i wzbudza trwogę, *\na Jego sprawiedliwość będzie trwać na wieki.\nRefren."
    },
    {
      "typ": "AKLAMACJA",
      "sigla": "Por. Ef 1, 17-18",
      "opis": "Aklamacja: Alleluja, alleluja, alleluja.",
      "tekst": "Niech Ojciec Pana naszego, Jezusa Chrystusa, przeniknie nasze serca swoim światłem,\nabyśmy wiedzieli, czym jest nadzieja naszego powołania."
    },
    {
      "typ": "EWANGELIA",
      "sigla": "Mk 2, 23-28",
      "opis": "Szabat został ustanowiony dla człowieka, a nie człowiek dla szabatu",
      "tekst": "Pewnego razu, gdy Jezus przechodził w szabat pośród zbóż, uczniowie Jego zaczęli po drodze zrywać kłosy. Na to faryzeusze mówili do Niego: «Patrz, czemu oni czynią w szabat to, czego nie wolno?»\nOn im odpowiedział: «Czy nigdy nie czytaliście, co uczynił Dawid, kiedy znalazł się w potrzebie i poczuł głód, on i jego towarzysze? Jak wszedł do domu Bożego za Abiatara, najwyższego kapłana, i jadł chleby pokładne, które tylko kapłanom jeść wolno; i dał również swoim towarzyszom».\nI dodał: «To szabat został ustanowiony dla człowieka, a nie człowiek dla szabatu. Zatem Syn Człowieczy jest Panem także szabatu».\nOto słowo Pańskie."
    }
  ]
}