{
  "url": "https://liturgia.wiara.pl/doc/413113.II-Niedziela-Wielkanocna-rok-A",
  "tytul_dnia": "II Niedziela Wielkanocna rok A",
  "czytania": [
    {
      "typ": "PIERWSZE CZYTANIE",
      "sigla": "Dz 2, 42-47",
      "opis": "Życie pierwszej wspólnoty chrześcijańskiej",
      "tekst": "Uczniowie trwali w nauce apostołów i we wspólnocie, w łamaniu chleba i w modlitwach.\nBojaźń ogarniała każdego, gdyż apostołowie czynili wiele znaków i cudów. Ci wszyscy, którzy uwierzyli, przebywali razem i wszystko mieli wspólne. Sprzedawali majątki i dobra i rozdzielali je każdemu według potrzeby.\nCodziennie trwali jednomyślnie w świątyni, a łamiąc chleb po domach, spożywali posiłek w radości i prostocie serca. Wielbili Boga, a cały lud odnosił się do nich życzliwie. Pan zaś przymnażał im codziennie tych, którzy dostępowali zbawienia.\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 118 (117), 2-4. 13-15. 22-24 (R.: por. 1c)",
      "opis": " (albo: Alleluja)",
      "tekst": "Refren: Dziękujcie Panu, bo jest miłosierny.\nNiech dom Izraela głosi: «Jego łaska na wieki». *\nNiech dom Aarona głosi: «Jego łaska na wieki»\nNiech wyznawcy Pana głoszą: *\n«Jego łaska na wieki».\nRefren.\nAbym upadł, uderzono mnie i pchnięto, †\nlecz Pan mnie podtrzymał. *\nPan moją mocą i pieśnią, On stał się moim Zbawcą.\nGłosy radości z ocalenia w namiotach sprawiedliwych: *\n«Prawica Pańska moc okazała».\nRefren.\nKamień odrzucony przez budujących †\nstał się kamieniem węgielnym. *\nStało się to przez Pana i cudem jest w naszych oczach.\nOto dzień, który Pan uczynił, *\nradujmy się nim i weselmy.\nRefren."
    },
    {
      "typ": "DRUGIE CZYTANIE",
      "sigla": "1 P 1, 3-9",
      "opis": "Radość płynąca z wiary",
      "tekst": "Niech będzie błogosławiony Bóg i Ojciec Pana naszego, Jezusa Chrystusa. On w swoim wielkim miłosierdziu przez powstanie z martwych Jezusa Chrystusa na nowo zrodził nas do żywej nadziei: do dziedzictwa niezniszczalnego i niepokalanego, i niewiędnącego, które jest zachowane dla was w niebie. Wy bowiem jesteście przez wiarę strzeżeni mocą Bożą dla zbawienia, gotowego objawić się w czasie ostatecznym.\nDlatego radujcie się, choć teraz musicie doznać trochę smutku z powodu różnorodnych doświadczeń. Przez to wartość waszej wiary okaże się o wiele cenniejsza od zniszczalnego złota, które przecież próbuje się w ogniu, na sławę, chwałę i cześć przy objawieniu Jezusa Chrystusa. Wy, choć nie widzieliście, miłujecie Go; wy w Niego teraz, choć nie widzicie, przecież wierzycie, a ucieszycie się radością niewymowną i pełną chwały wtedy, gdy osiągniecie cel waszej wiary – zbawienie dusz.\nOto słowo Boże."
    },
    {
      "typ": "AKLAMACJA",
      "sigla": "Por. J 20, 29",
      "opis": "Aklamacja: Alleluja, alleluja, alleluja.",
      "tekst": "Uwierzyłeś, Tomaszu, bo Mnie ujrzałeś;\nbłogosławieni, którzy nie widzieli, a uwierzyli."
    },
    {
      "typ": "EWANGELIA",
      "sigla": "J 20, 19-31",
      "opis": "Błogosławieni, którzy nie widzieli, a uwierzyli",
      "tekst": "Wieczorem w dniu zmartwychwstania, tam gdzie przebywali uczniowie, choć drzwi były zamknięte z obawy przed Żydami, przyszedł Jezus, stanął pośrodku i rzekł do nich: «Pokój wam!» A to powiedziawszy, pokazał im ręce i bok. Uradowali się zatem uczniowie, ujrzawszy Pana.\nA Jezus znowu rzekł do nich: «Pokój wam! Jak Ojciec Mnie posłał, tak i Ja was posyłam». Po tych słowach tchnął na nich i powiedział im: «Weźmijcie Ducha Świętego! Którym odpuścicie grzechy, są im odpuszczone, a którym zatrzymacie, są im zatrzymane».\nAle Tomasz, jeden z Dwunastu, zwany Didymos, nie był razem z nimi, kiedy przyszedł Jezus. Inni więc uczniowie mówili do niego: «Widzieliśmy Pana!»\nAle on rzekł do nich: «Jeżeli na rękach Jego nie zobaczę śladu gwoździ i nie włożę palca mego w miejsce gwoździ, i ręki mojej nie włożę w bok Jego, nie uwierzę».\nA po ośmiu dniach, kiedy uczniowie Jego byli znowu wewnątrz domu i Tomasz z nimi, Jezus przyszedł, choć drzwi były zamknięte, stanął pośrodku i rzekł: «Pokój wam!» Następnie rzekł do Tomasza: «Podnieś tutaj swój palec i zobacz moje ręce. Podnieś rękę i włóż w mój bok, i nie bądź niedowiarkiem, lecz wierzącym».\nTomasz w odpowiedzi rzekł do Niego: «Pan mój i Bóg mój!»\nPowiedział mu Jezus: «Uwierzyłeś dlatego, że Mnie ujrzałeś? ».\nI wiele innych znaków, których nie zapisano w tej księdze, uczynił Jezus wobec uczniów. Te zaś zapisano, abyście wierzyli, że Jezus jest Mesjaszem, Synem Bożym, i abyście wierząc, mieli życie w imię Jego.\nOto słowo Pańskie."
    }
  ]
}