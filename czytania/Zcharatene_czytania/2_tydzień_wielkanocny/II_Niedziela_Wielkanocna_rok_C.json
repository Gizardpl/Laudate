{
  "url": "https://liturgia.wiara.pl/doc/413117.II-Niedziela-Wielkanocna-rok-C",
  "tytul_dnia": "II Niedziela Wielkanocna rok C",
  "czytania": [
    {
      "typ": "PIERWSZE CZYTANIE",
      "sigla": "Dz 5, 12-16",
      "opis": "Wiara, która uzdrawia",
      "tekst": "Wiele znaków i cudów działo się wśród ludu przez ręce apostołów. Trzymali się wszyscy razem w krużganku Salomona. A z obcych nikt nie miał odwagi dołączyć się do nich, lud zaś ich wychwalał.\nCoraz bardziej też rosła liczba mężczyzn i kobiet przyjmujących wiarę w Pana. Wynoszono też chorych na ulice i kładziono na łożach i noszach, aby choć cień przechodzącego Piotra padł na któregoś z nich. Także z miast sąsiednich zbiegały się wielkie rzesze do Jeruzalem, znosząc chorych i dręczonych przez duchy nieczyste, a wszyscy doznawali uzdrowienia.\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 118 (117), 2-4. 22-24. 25-27a (R.: por. 1c)",
      "opis": " (albo: Alleluja)",
      "tekst": "Refren: Dziękujcie Panu, bo jest miłosierny.\nNiech dom Izraela głosi: «Jego łaska na wieki». *\nNiech dom Aarona głosi: «Jego łaska na wieki».\nNiech wyznawcy Pana głoszą: *\n«Jego łaska na wieki».\nRefren.\nKamień odrzucony przez budujących †\nstał się kamieniem węgielnym. *\nStało się to przez Pana i cudem jest w naszych oczach.\nOto dzień, który Pan uczynił, *\nradujmy się nim i weselmy.\nRefren.\nO Panie, Ty nas wybaw, *\npomyślność daj nam, o Panie!\nBłogosławiony, który przybywa w imię Pańskie, †\nbłogosławimy wam z Pańskiego domu. *\nPan jest Bogiem i daje nam światło.\nRefren."
    },
    {
      "typ": "DRUGIE CZYTANIE",
      "sigla": "Ap 1, 9-11a. 12-13. 17-19",
      "opis": "Byłem umarły, oto jestem żyjący na wieki",
      "tekst": "Ja, Jan, wasz brat i współuczestnik w ucisku i królestwie, i wytrwaniu w Jezusie, byłem na wyspie, zwanej Patmos, z powodu słowa Bożego i świadectwa Jezusa. Doznałem zachwycenia w dzień Pański i posłyszałem za sobą potężny głos, jak gdyby trąby mówiącej: «Co widzisz, napisz w księdze i poślij siedmiu Kościołom: do Efezu, Smyrny, Pergamonu, Tiatyry, Sardes, Filadelfii i Laodycei».\nI obróciłem się, by patrzeć, co to za głos do mnie mówił; a obróciwszy się, ujrzałem siedem złotych świeczników i pośród świeczników kogoś podobnego do Syna Człowieczego, przyobleczonego w szatę do stóp i przepasanego na piersiach złotym pasem.\nKiedy Go ujrzałem, do stóp Jego padłem jak martwy, a On położył na mnie prawą rękę, mówiąc: «Przestań się lękać! Ja jestem Pierwszy i Ostatni, i Żyjący. Byłem umarły, a oto jestem żyjący na wieki wieków i mam klucze śmierci i Otchłani. Napisz więc to, co widziałeś i co jest, i co potem musi się stać».\nOto słowo Boże."
    },
    {
      "typ": "AKLAMACJA",
      "sigla": "Por. J 20, 29",
      "opis": "Aklamacja: Alleluja, alleluja, alleluja.",
      "tekst": "Uwierzyłeś, Tomaszu, bo Mnie ujrzałeś;\nbłogosławieni, którzy nie widzieli, a uwierzyli."
    },
    {
      "typ": "EWANGELIA",
      "sigla": "J 20, 19-31",
      "opis": "Błogosławieni, którzy nie widzieli, a uwierzyli",
      "tekst": "Wieczorem w dniu zmartwychwstania, tam gdzie przebywali uczniowie, choć drzwi były zamknięte z obawy przed Żydami, przyszedł Jezus, stanął pośrodku i rzekł do nich: «Pokój wam!» A to powiedziawszy, pokazał im ręce i bok. Uradowali się zatem uczniowie, ujrzawszy Pana.\nA Jezus znowu rzekł do nich: «Pokój wam! Jak Ojciec Mnie posłał, tak i Ja was posyłam». Po tych słowach tchnął na nich i powiedział im: «Weźmijcie Ducha Świętego. Którym odpuścicie grzechy, są im odpuszczone, a którym zatrzymacie, są im zatrzymane».\nAle Tomasz, jeden z Dwunastu, zwany Didymos, nie był razem z nimi, kiedy przyszedł Jezus. Inni więc uczniowie mówili do niego: «Widzieliśmy Pana!» Ale on rzekł do nich: «Jeżeli na rękach Jego nie zobaczę śladu gwoździ i nie włożę palca mego w miejsce gwoździ, i ręki mojej nie włożę w bok Jego, nie uwierzę».\nA po ośmiu dniach, kiedy uczniowie Jego byli znowu wewnątrz domu i Tomasz z nimi, Jezus przyszedł, choć drzwi były zamknięte, stanął pośrodku i rzekł: «Pokój wam!» Następnie rzekł do Tomasza: «Podnieś tutaj swój palec i zobacz moje ręce. Podnieś rękę i włóż w mój bok, i nie bądź niedowiarkiem, lecz wierzącym».\nTomasz w odpowiedzi rzekł do Niego: «Pan mój i Bóg mój!»\nPowiedział mu Jezus: «Uwierzyłeś dlatego, że Mnie ujrzałeś? ».\nI wiele innych znaków, których nie zapisano w tej księdze, uczynił Jezus wobec uczniów. Te zaś zapisano, abyście wierzyli, że Jezus jest Mesjaszem, Synem Bożym, i abyście wierząc, mieli życie w imię Jego.\nOto słowo Pańskie."
    }
  ]
}