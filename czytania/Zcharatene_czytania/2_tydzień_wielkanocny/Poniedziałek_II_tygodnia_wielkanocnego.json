{
  "url": "https://liturgia.wiara.pl/doc/413118.Poniedzialek-II-tygodnia-wielkanocnego",
  "tytul_dnia": "Poniedziałek II tygodnia wielkanocnego",
  "czytania": [
    {
      "typ": "PIERWSZE CZYTANIE",
      "sigla": "",
      "opis": "Proroctwo Dawida spełniło się w Chrystusie",
      "tekst": "Piotr i Jan, uwolnieni, przybyli do swoich i opowiedzieli, co do nich mówili arcykapłani i starsi. A ci, wysłuchawszy tego, wznieśli jednomyślnie głos do Boga i mówili:\n«Wszechwładny Stwórco nieba i ziemi, i morza, i wszystkiego, co w nich istnieje, Ty przez Ducha Świętego powiedziałeś ustami sługi Twego, Dawida: „Dlaczego burzą się narody i ludy knują daremne spiski? Powstali królowie ziemi i książęta zeszli się razem przeciw Panu i przeciw Jego Pomazańcowi”.\nZeszli się bowiem rzeczywiście w tym mieście przeciw świętemu Słudze Twemu, Jezusowi, którego namaściłeś, Herod i Poncjusz Piłat z poganami i pokoleniami Izraela, aby uczynić to, co ręka Twoja i myśl zamierzyły.\nA teraz spójrz, Panie, na ich groźby i daj sługom Twoim głosić słowo Twoje z całą odwagą, gdy Ty wyciągać będziesz swą rękę, aby uzdrawiać i dokonywać znaków i cudów przez imię świętego Sługi Twego, Jezusa».\nPo tej ich modlitwie zadrżało miejsce, na którym byli zebrani; a wszyscy zostali napełnieni Duchem Świętym i głosili odważnie słowo Boże.\nOto słowo Boże."
    },
    {
      "typ": "PSALM RESPONSORYJNY",
      "sigla": "",
      "opis": "",
      "tekst": "\nREFREN: SZCZĘŚLIWY CZŁOWIEK, KTÓRY UFA PANU.\nDlaczego się burzą narody, *\nczemu ludy żywią daremne zamysły?\nBuntują się królowie ziemi †\ni władcy wraz z nimi spiskują *\nprzeciw Panu i Jego Pomazańcowi.\nREFREN.\n«Stargajmy ich pęta, *\na więzy precz odrzućmy od siebie!»\nŚmieje się Ten, który mieszka w niebie, *\nPan się z nich naigrawa.\nREFREN.\nA potem do nich mówi w gniewie swoim *\ni w swej zapalczywości wzbudza w nich trwogę:\n«Oto Ja ustanowiłem swego Króla *\nna Syjonie, świętej górze mojej».\nREFREN.\nWyrok Pański ogłoszę: †\nOn rzekł do Mnie: «Ty jesteś moim Synem, *\nJa dzisiaj zrodziłem Ciebie.\nŻądaj, a dam Ci w dziedzictwo narody *\ni krańce ziemi w posiadanie Twoje».\nREFREN.\n"
    },
    {
      "typ": "AKLAMACJA: ALLELUJA, ALLELUJA, ALLELUJA.",
      "sigla": "",
      "opis": "",
      "tekst": "Jeśli razem z Chrystusem powstaliście z martwych, szukajcie tego, co w górze,\ngdzie przebywa Chrystus, zasiadający po prawicy Boga."
    },
    {
      "typ": "AKLAMACJA: ALLELUJA, ALLELUJA, ALLELUJA.",
      "sigla": "EWANGELIAJ 3, 1-8",
      "opis": "Jeśli się ktoś nie narodzi z wody i z Ducha, nie może wejść do królestwa Bożego",
      "tekst": "Był wśród faryzeuszów pewien człowiek, imieniem Nikodem, dostojnik żydowski. Ten przyszedł do Jezusa nocą i powiedział Mu: «Rabbi, wiemy, że od Boga przyszedłeś jako nauczyciel. Nikt bowiem nie mógłby czynić takich znaków, jakie Ty czynisz, gdyby Bóg nie był z nim».\nW odpowiedzi rzekł do niego Jezus: «Zaprawdę, zaprawdę, powiadam ci, jeśli się ktoś nie narodzi powtórnie, nie może ujrzeć królestwa Bożego».\nNikodem powiedział do Niego: «Jakżeż może się człowiek narodzić, będąc starcem? Czyż może powtórnie wejść do łona swej matki i narodzić się?»\nJezus odpowiedział: «Zaprawdę, zaprawdę, powiadam ci, jeśli się ktoś nie narodzi z wody i z Ducha, nie może wejść do królestwa Bożego. To, co się z ciała narodziło, jest ciałem, a to, co się z Ducha narodziło, jest duchem.  Nie dziw się, że powiedziałem ci: Trzeba wam się powtórnie narodzić. Wiatr wieje tam, gdzie chce, i szum jego słyszysz, lecz nie wiesz, skąd przychodzi i dokąd podąża. Tak jest z każdym, który narodził się z Ducha».\nOto słowo Pańskie."
    }
  ]
}