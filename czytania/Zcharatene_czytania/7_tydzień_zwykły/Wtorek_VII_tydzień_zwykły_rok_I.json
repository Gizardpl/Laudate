{
  "url": "https://liturgia.wiara.pl/doc/416146.Wtorek-VII-tydzien-zwykly-rok-I",
  "tytul_dnia": "Wtorek, VII tydzień zwykły, rok I",
  "czytania": [
    {
      "typ": "PIERWSZE CZYTANIE",
      "sigla": "Syr 2, 1-11",
      "opis": "Bądź wierny Bogu, a On zajmie się tobą",
      "tekst": "Dziecko, jeśli masz zamiar służyć Panu, przygotuj swą duszę na doświadczenia!\nZachowaj spokój serca i bądź cierpliwy, a nie trać równowagi w czasie utrapienia! Przylgnij do Niego i nie odstępuj, abyś był wywyższony w twoim dniu ostatnim.\nPrzyjmij wszystko, co przyjdzie na ciebie, a w zmiennych losach poniżenia bądź wytrzymały! Bo w ogniu próbuje się złoto, a ludzi miłych Bogu - w piecu poniżenia.\nBądź Mu wierny, a On zajmie się tobą, prostuj swe drogi i Jemu zaufaj!\nKtórzy boicie się Pana, oczekujcie Jego zmiłowania, nie zbaczajcie z drogi, abyście nie upadli.\nKtórzy boicie się Pana, zawierzcie Mu, a nie przepadnie wasza zapłata.\nKtórzy boicie się Pana, spodziewajcie się dobra, wiecznego wesela i zmiłowania!\nPopatrzcie na dawne pokolenia i zobaczcie: kto zaufał Panu, a został zawstydzony? Albo kto trwał w bojaźni Pańskiej, a został opuszczony? Albo kto wzywał Go, a On nim wzgardził?\nDlatego że Pan jest litościwy i miłosierny, odpuszcza grzechy i wybawia w czasie ucisku.\nOto słowo Boże."
    },
    {
      "typ": "PSALM RESPONSORYJNY",
      "sigla": "Ps 37 (36), 3-4. 18-19. 27-28b. 39-40 (R.: por. 5b)",
      "opis": "",
      "tekst": "Refren: Zaufaj Panu, On sam będzie działał.\nMiej ufność w Panu i czyń to, co dobre, *\na będziesz mieszkał na ziemi i żył bezpiecznie.\nRaduj się w Panu, *\na On spełni pragnienia twego serca.\nRefren.\nPan zna dni postępujących uczciwie, *\na ich dziedzictwo trwać będzie na wieki.\nW czasie klęski nie zaznają wstydu, *\nw dniach głodu zostaną nasyceni.\nRefren.\nOdstąp od złego i czyń dobro, *\nabyś mógł przetrwać na wieki.\nGdyż Pan sprawiedliwość miłuje *\ni nie opuszcza swych świętych.\nRefren.\nZbawienie sprawiedliwych pochodzi od Pana, *\nOn ich ucieczką w czasie utrapienia.\nPan ich wspomaga i wyzwala, †\nwyzwala od występnych i zachowuje, *\nOn bowiem jest ich ucieczką.\nRefren."
    },
    {
      "typ": "AKLAMACJA",
      "sigla": "Ga 6, 14",
      "opis": "Aklamacja: Alleluja, alleluja, alleluja.",
      "tekst": "Nie daj Boże, bym się miał chlubić z czego innego, jak tylko z krzyża Pana naszego, Jezusa Chrystusa,\ndzięki któremu świat stał się ukrzyżowany dla mnie, a ja dla świata."
    },
    {
      "typ": "EWANGELIA",
      "sigla": "Mk 9, 30-37",
      "opis": "Druga zapowiedź męki i wezwanie do pokory",
      "tekst": "Jezus i Jego uczniowie przemierzali Galileę, On jednak nie chciał, żeby ktoś o tym wiedział. Pouczał bowiem swoich uczniów i mówił im: «Syn Człowieczy będzie wydany w ręce ludzi. Ci Go zabiją, lecz zabity, po trzech dniach zmartwychwstanie». Oni jednak nie rozumieli tych słów, a bali się Go pytać.\nTak przyszli do Kafarnaum. Gdy był już w domu, zapytał ich: «O czym to rozprawialiście w drodze?» Lecz oni milczeli, w drodze bowiem posprzeczali się między sobą o to, kto z nich jest największy.\nOn usiadł, przywołał Dwunastu i rzekł do nich: «Jeśli ktoś chce być pierwszym, niech będzie ostatnim ze wszystkich i sługą wszystkich». Potem wziął dziecko, postawił je przed nimi i objąwszy je ramionami, rzekł do nich: «Kto jedno z tych dzieci przyjmuje w imię moje, Mnie przyjmuje; a kto Mnie przyjmuje, nie przyjmuje Mnie, lecz Tego, który Mnie posłał».\nOto słowo Pańskie."
    }
  ]
}